<html>

<head>
<meta http-equiv="Content-Language" content="cs">
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>komentář</title>
</head>

<body bgcolor="#000000" text="#FFFFFF" link="#FFFFFF" vlink="#FFFFFF" alink="#FFFFFF">

<p style="margin-top: 0; margin-bottom: 0"><i><font size="6" color="#FF0000">S tím
jedenáctým zářím to bylo asi takhle...</font></i></p>
<hr>
<p style="text-indent: 15; margin-top: 0; margin-bottom: 0"><font color="#FF0000">11.
září 2001</font> <font color="#FF0000">•</font> Ten celosvětově proslulý
den byl mně (Petrovi Novotnému) a Pavlovi Langhammerovi úplně u prdele. Celý
jsme jej strávili v nadšeném hovoru zavřeni v intelektuálním parnu mého
vokovického pokoje. Má ma chodila kolem nás a byla čím dál víc mlčenlivá,
tajuplná a bledá. &quot;Měli byste se jít podívat na zprávy,&quot; nutila
nás. &quot;A proč, prosímtě,&quot; rozhořcoval jsem se jako houba, neboť
jsme byli plně soustředěni v krutě prožívaném poslechu nové desky
Saharovy a ona byla prosím šumem s velkým Š. &quot;Teroristi... Amerika...
Dvojčata...&quot; žbleptala, ale to už jsme ji roztočili a káčovitě vystrčili
ze dveří. Marně se nám snažila prostrčit klíčovou dírkou plynovou
masku. &quot;Ťuk ťuk,&quot; poklepal jsem si na hlavičku a spustil další
track. Bylo mi jasné, že jako tradičně černokroničí, což ona ráda. Navíc,
když jsem procházel kolem rádia na záchod a tam zrovna běžely kamsi zprávy,
slyším &quot;Útok na Světové obchodní centrum v roce 1993...&quot;, i
seznal jsem, že tehdejší propadlá tři patra možná propadla krz čtvrté,
ale nic víc že se neděje. Jaký byl náš - opravdový - šok, když jsme přeci
jen na zprávy zaskočili a tam - nic. Z nádherného komerčního komplexu bylo
Ground Zero! A dole, na písečku - placka čtyřseti hasičů... Chudák Soptík,
přišel o strejdy... Bůůůůů!</p>
<p style="text-indent: 15; margin-top: 0; margin-bottom: 0">Ano, tak nějak to
probíhalo - byli jsme sice šokováni, ale to byl přece i Láďa Bin, který
čekal mnohem menší dopad Dvojčat (totiž útoku na ně). Byl to hrozný
pohled - jenže zprávy na Nově na nás vždy působily tak nějak naopak - vše
se tam zveličovalo, a i když zde byla ona díra místo mrakodrapů evidentní,
její mediální vykreslení bylo otřesně směšné! I neuplynula ani minuta a
my zažertovali poprvé - to když se nějaký záběr potisící opakoval.
Prostě jsme si to neodpustili a šíleně se rozchechtali! A pak jsme nechali
Dvojčata Dvojčaty a šli do hospody popovídat si o něčem, čemkoli jiném -
v té naší totiž pořád běží fočus. Dvojčata jako by nebyla. Znovu jsme
se nasrali, když kolem jedenácté večerní odcházel na tramvaj a v ní bylo
osazenstvo zahaleno ještě mokrými stránkami Mimořádné Fronty DNES (tedy,
teď už je to víc než rok). Za minutu jsme si už volali a byli děsně
nasraný.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">12.
září 2001 • </font>Já usedl ještě onen jedenáctý večer k Tývý a přepl
na CNN, jestli tam nebude pohádka. Byla - ale o roztomilých dvojčátkách.
Nu, již jsem u toho zůstal. A dal jsem si vymývák mozku - Tývý jsem
sledoval až do rána a po krátkém spánku až do odpoledne. Otřesné prvotní
záběry doplňovaly nové a nové amatérské zpovědi výbuchů, pádů, výpovědí,
slz a čím dál většího amerického dojetí. Během noci to přestalo být
&quot;o&quot; záchraně lidí a čím dál víc se z toho stával národní boj
za amerikanizaci zbytku světa kydy a hlavně vlajkami. Asi tak - druhý den
jsem měl celé té věci plnou hlavu, plné kecky a zuby. New York jsem prožil
tisíckrát víc než místní tuzemci odkázaní jen na večerní zprávy. </p>
<p style="text-indent: 15; margin-top: 0; margin-bottom: 0">Znovu přišel Pavel
- s kytarou. A nasranej. Debilní česká mentalita! V New Yorku padaj baráky a
tady se začala hlídat každá pošta, jen aby do ní nevletělo nějaké divoké
šídlo! Směšné, vrcholně směšné. Gross lítal sem tam vrtulníkem, jen
aby řekl - &quot;Klid, tamti už nepřiletí!&quot;. A Pavel byl v Městské
knihovně za podezřelého, neboť nesl na zádech kytaru. Není v obalu náhodou
menší Boeing?!? Kreténi!</p>
<p style="text-indent: 15; margin-top: 0; margin-bottom: 0">A tak jsme ze sebe
vychrlili velice výsměšnou píseň nazvanou <b>Svět se změnil</b>. Celý svět
vykřikoval, že se svět už nebude jako dřív. Pořád! Proč to nazývat
jinak, když jsme z toho blili. Večer jsme šli spolu na koncert Divokýho
srdce. Jejich Ambrož pokaždé věnuje nějakou píseň na něco, k čemu se to
hodí. Tentokrát hned první píseň zcela bez souvislostí věnoval New Yorku
s výkřikem, že &quot;Svět už nebude jako dřív!&quot; - my se rozchechtali
zcela ďábelsky, neboť on, kritik poměrů z největších, to myslel opravdu
zuřivě antiově. Když skončili, začali jsme je sami dva vyvolávat úpěnlivě
tesklivým &quot;Svět už nebude jako dřív!&quot;, až skutečně vylezli,
rozchechtaní od ucha k New Yorku.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">září
2001 •</font> Noviny chrlily nesmysly a trapnosti, místo zajímavé telky žvanili
divní pseudochytráci ve Studiu Odveta... Já a Pavůl jsme na dvou výtečných
akcích snad hodinu jamovali s tou naší odrhovačkou - spontánně jsme vymýšleli
fantastické teroristické hlášky, jež se hodily do našeho popěvku.
Vrcholem pak bylo &quot;Za všechno může Ládínek, všech teroristů tatínek&quot;,
které zdobí závěr naší desky.</p>
<p style="text-indent: 15; margin-top: 0; margin-bottom: 0">Někdy se držela
minuta ticha, pak další a pak ještě jedna. Seděl jsem v autobuse kdesi na
Žižkově a ten tři minuty trpěl. Někdo vstal, americká padesátikolóra
zaplakala. Já se sesul na sedadlo a byl znechucenej a nasranej - proč, proč mám
držet za něco takovýho JÁ nějaký ticho? A oni se o nás staraj, když se nám
něco stane? Tanky nám přišly do vlasti s americkým svolením. Mnichov spískal
Západ. Já mám držet minutu ticha? Nikdy! A vedle mě nějakej člověk
objemného tvaru funěl nasraností ještě víc a čím dál víc. A nakonec zařval:
&quot;Doprdele, jedem!&quot; A já byl nejšťastnější člověk pod sluncem -
asi jediný v té chvíli... </p>
<hr>
<p style="text-indent: 15; margin-top: 0; margin-bottom: 0"><font color="#FF0000">24.
září 2001 •</font> Krvik Totr se celou tu dobu neviděli - a nebýt... eh,
kterého, desátého? Jo, nebýt 11. září, ani by se neviděli. Blížící
se vystoupení a oboustranná touha vyjádřit se k té mediální masírce je však
dala zavčas dohromady. Původně jsme chtěli v Café č. 14 napsat nějaký příjemně
opilý text. Jenže ono se to časem zvrhlo v text o New Yorku - vznikl <b>King
Kong v NY</b>... (Můžete si jej přečíst v BONUSOVÉM TEXTU) Styděli jsme
se - ono to přeci bylo neetické, že? Dělat si srandu z mrtvých... Jenže my
si nedělali srandu z mrtvých, těch nám bylo samozřejmě líto. To celé ta
masírka, z našich hlav fašírka. Brrr... Zkrátka, nezastavili jsme se a
vrhli se na <b>Naše Rádio, New York</b>, tedy speciální vydání věnované
plně New Yorku. Chrlili jsme nejrůznější časové reakce na nejezdící
obrněné transportéry a parodie vět typu &quot;nevyloučil možnou
souvislost&quot;, kterých byla média plná. Každej prd smrděl bin Ládinem.
S Tomášem jsme se při psaní tak nějak styděli čím dál víc. Ale pak
jsme si řekli, že se nesmíme cenzurovat a že to píšeme třeba jen pro
sebe, abychom se s tím hnusem, ale i s tou hrůzou vyrovnali. Zprávy jsme
psali znovu za měsíc, kdy přišla druhá várka témat.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">4.
říjen 2001</font> • Jednoho pojedenáctozářijového dne jsem spatřil na
Hradčandě na sloupu plakát, z něhož jsem vyrozuměl, že naše Filharmonie
uspořádala koncert pro New York, jehož výtěžek půjde pozůstalým obětí
Dvojčat a zlého Ládínka. Málem jsem se posral. Naše malá, zadlužená
zemička bude sponzorovat prachatou Ameriku... Než jsem dojel domů, existovala
koncepce minialba <b>Teroristé to mají jisté </b>a zastřešení vystoupení
Krvik Totr pod unikátně slizké &quot;obětem tour&quot;, což zhruba
vystihovalo komerci všech těch nezištných, humanitárních akcí. Vydělat
na cizím neštěstí. Výtěžek z našeho alba měl jít také na NĚCO, ale
NAŠEHO, děti, vozíčkáře, rakovinu... Jen ne na New York, New York. Albíčko
mělo vyjít za chvilenku a nemělo mít nic než Svět se změnil, krvikototrské
dva kousky a navíc remix Sinatrova New Yorku, New Yorku, kam jsem mínil
domixovat dva slibně znějící bumy a pády. Bum mě pak inspiroval k
znovuuvedení dávného <b>Bum</b> z druhé desky Krvik Totr, o kterém jsme si
říkali, že onen stručný textíček o dvou stejných slovech (kupodivu -
&quot;bum&quot;) získal po letech zajímavý podtext, možná konečně
smysl...</p>
<hr>
<p style="text-indent: 15; margin-top: 0; margin-bottom: 0"><font color="#FF0000">říjen-listopad
2001 • </font>Album jsme vydat nestihli, zato &quot;obětem tour&quot; bylo
nesmírně úspěšné. Jeho živý záznam se měl stát oporou Teroristů. Chtěl
jsem je vydat nejdřív 11. října, pak listopadu, prosince... Pak jsem je přesunul
na slavnostní půlrok do března a nakonec až do září... Projekt byl oddálen
a víceméně zmíral a umíral.</p>
<p style="text-indent: 15; margin-top: 0; margin-bottom: 0">Přesto měl jednu
velikánskou novinku. Album to mělo být zajímavé zvláště tím, že se na
něm objeví i jiní než Krvik Totr. PPP si své již odbyli, nyní byla řada
na Petardě. Na přelomu října a listopadu se mi v hlavě usadila idea spontánního
textu, který jsem naprosto nekoncepčně začal chrlit. Idea Teroristů a
celková atmosféra doby ovlivnila opět i zde téma v prospěch New Yorku.
Muzikál <b>Americký sen</b> nemá s New Yorkem mnoho společného, jen v několika
náznacích a souvislostech a zvláště ve vrcholné pointě, že hurá pryč z
USA domů, do Prahy, do Vokovic... Tedy, že Amerika je fuj pro normálního člověka.
Text jsem psal na několikrát, vždycky když jsem už nemohl a nevěděl,
nechal jsem toho a zařadil písničku...</p>
<p style="text-indent: 15; margin-top: 0; margin-bottom: 0">Texty k písním
jsem pak napsal po dvouhodinovém spánku a probudivše se v šest ráno. Ještě
s okem zalepeným a druhým velice dioptrickým a abrýlním jsem popadl tužku
a vychrlil během chvíle tři písně, jejichž texty jsou podivuhodně kouzelné
- <b>Balón</b>, <b>Sliby</b> a <b>Prostonárodní</b>. Pouze <b>Kandahár</b>
jsem dopsal později, protože jsem chtěl, aby měl nějaký smysl. Ta je totiž
plná jinotajů, kde každé slovo se dá naroubovat na bin Ládinovu oblíbenou
hru &quot;Na Dvojčata&quot; - výzva k Odvetě, k odhalení schovávajícího
se bin Ládina za to, že to nandal Amíkům, totální rasistické utlačování
přičmoudlých národů včele s Araby - a pak jinotaj největší, jinotaj útoku
na WTC: útok coby faul, střídání fotbalové versus střídání posádky s
teroristy, dost dobrá trefa... Pěkné.</p>
<p style="text-indent: 15; margin-top: 0; margin-bottom: 0">Když přišel
Filip, prosil jsem ho o jediné - ať je to co možná stejně blbé a spontánní
jako ten zcela bezvýznamný text, jehož jediným cílem byla radost z
hravosti. Filip skutečně na místě složil a demově nahrál tři první písně
a později dodal Kandahár. Americký sen zdál se býti báječným středobodem
alba. Avšak za tím se zavřela voda, když jsem to nestihl ani k čtvrtroku
ani k půl roku, znechuceně jsem je považoval za uzavřené. Média tuto
problematiku vyčerpaně opustila, všichni jako by zapomněli jež před koncem
roku (ach, jak mohli!!!), říkal jsem si, že by to bylo vrcholně trapné a
neupřímné. Navíc.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">zima-jaro
2002 •</font> Pak ve mně začaly hlodat pochybnosti - nerad nechávám věci
nedokončené. Rozhodl jsem se, že si pomaloučku albíčko dodělám. Ještě
když jsem si myslel, že stihnu půlrok, přivolal jsem na týden Filipa a s půjčenými
elektrickými nástroji od Pavla jsme se jali nahrávati. Bylo to však vyčerpávající
a výsledkem nebylo album, ale ubohá jediná píseň, Kandahár. Jako na
potvoru jsme si totiž vybrali tu nejsložitější... Odradilo nás to a na čtvrt
roku se nad Teroristy opět zavřelo patro. </p>
<p style="text-indent: 15; margin-top: 0; margin-bottom: 0">V dubnu jsem už začal
pookřávat, s &quot;Krásnou Neznámou&quot;, již jsem také nějaký čas k
celé věci nutil, jsme nahráli dialogy, a začalo to vypadat slibněji. Avšak
- květnové vystoupení Krvik Totr, navrch jejich bestofová deska dostala přednost,
posléze závěr školního roku a prázdniny, během niž se zas všechno
rozletělo.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">červenec
2002 •</font> Rozletělo, ale ne nenávratně. Konečně nastal kýžený čas
a já si půjčil znovu vše elektrické, s Filipem jsme přitáhli i jeho vše
elektrické, připravil jsem počítač na vše elektrické a už jsme nahrávali!
Všechny podklady byly hotovy a stačil další měsíc, a už jsme se na vše
vrhli znovu. Samozřejmě - tentokrát už v tom byly pouze prázdninové nesešlosti,
jinak by vše bylo hned. Ale aspoň jsme byli odpočatí a těšili jsme se na
práci.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">srpen-září
2002 •</font> Alébrž to nebyla žádná procházka na borůvky, to byla
facha jak sviňa. V našem nevybaveném amatérském studijku jsme nahrávali páté
přes deváté, já po nocích vše mixoval, načež jsme to zase celé měnili
- a aranžovali a přemýšleli a dodetailovávali - a po čtrnácti dnech z
toho vylezla nejneuvěřitelnější deska všech našich dob, plná písniček
s fantastickými hudebními pozadími i popředími. </p>
<p style="text-indent: 15; margin-top: 0; margin-bottom: 0">Přinesla ještě tři
další kousky, o nichž jsem ještě nemluvil. Dlouho jsem toužil mít tu
Pavlova <b>Odpůrce</b>, což je píseň proti všem anti. Pavel ji v punkovém
rytmu složil po MMF událostech (rok před 11. zářím!...) a po půl roce přidal
sloku o zabitém protestantovi v Janově (pamatujete na titulní obálky
novin?...). Ta píseň je prostě anti, nejen anit fízls, ale i anti tyhlety
debils. Na Teroristy se hodila naprosto báječně.</p>
<p style="text-indent: 15; margin-top: 0; margin-bottom: 0">Nakonec se se štěstím
nahrála, Pavla jsem producentsky nevybíravým způsobem přitáhl i s jeho
elektrofonií do studia a za pár minut jsme nahráli jak Svět se změnil, tak
Odpůrce. Nakonec z toho měl radost, ačkoli ještě o půlnoci předchozího
dne byl znechucen a anti víc než Odpůrce... Jeho elektrofonie navíc zachránila
celou desku, neboť jsme mohli splnit své (respektive Filipovy) hudební sny.</p>
<p style="text-indent: 15; margin-top: 0; margin-bottom: 0">Když se ale zdálo,
že Odpůrce Pavůl nahrát nemíní, vůbec jej to nezajímá, Filip tiše nabídl
svoji báječnou <b>Ameriku </b>. baladu, či co, nádhernou intimitu, která
nebyla vůbec o New Yorku, ale o odletu jeho Evy tamtéž. Jenže, prostě se to
sem podle mě hodilo - a nakonec je z toho pointa alba, kterou já osobně
miluji. Právě proto, že to není humorné a že to není anti WTC, takové
odvtipení, zasmušení na závěr. A když už by to někomu vadilo, nechť si
uvědomí refrén - &quot;Ameriko proklínám tě...&quot; - tak to je přece
ANTI jak svině!</p>
<p style="text-indent: 15; margin-top: 0; margin-bottom: 0">Poslední nezmíněná
skladba si zaslouží několik minut ticha. <b>Zakázaná píseň</b> je nejstarší
projekt, co s Filipem máme. Jde o píseň R.E.M. It's The End Of The World As
We Know It (And I Feel Fine), jejíchž chrlivý text jsme se po léta učili, a
když jsme jej pokořili, rozhodli jsme se jej přeložit, přebásnit, přepsat
něčím svým, cokoliv, zkrátka, počeštit. V roce 1996 jsme začali a hned
zase skončili. Během let vznikaly různé pokusy nás obou zvlášť. Na jaře
2002 Filip přišel s nápadem, že by se to na Teroristy hodilo, pročež jsem
si ťukl prstem do kedlubny, alébrž mě to prostě nenapadlo, taková
genialita do ulity Nobelovy! Začal jsem tedy překládat a měl asi tři nebo
čtyři nedokončené verze. Buď to byly prosté libozvučné nápodoby Stipeových
slov či seriózní překlady a nakonec i odvislé příběhy - ten hlavní byl
o kosmonautovi, který odletěl na Mars a když se vrátil, nic nechápal, očekával
slávu, ale tuhlenc spadla Dvojčata a nikdo si ho nevšímal. V refrénu se rozčiluje:
&quot;Protože já nejsem jen tak někdo... Jsem kosmonaut!&quot; Tak i tahle
verze skončila v koši. A nakonec jsme se rozhodli píseň napsat spoklu. Nikdy
jsme tak nečinili a pro úvodní psaní jsme si vybrali ten nejtěžší
kousek. Bál jsem se, že nás to rozpadne, protože to bylo děsný. Ale
nakonec nás to spíš spojilo ještě víc. A potvrdilo, že Teroristi jsou víceméně
Petarda. Zakázaná píseň je mix mých dějových nápadů s Filipovými
jazykohříčkami a našimi společnými ubíráními se. Mlask, lahůdka.</p>
<hr>
<p style="text-indent: 15; margin-top: 0; margin-bottom: 0"><font color="#FF0000">11.
září 2002 •</font> Nuže, poslední dny a noci jsem k hotovému albu dodělával
design, jenž se od původní koncepce z října 2001 nezměnil, pouze nové
detaily přibyly. A album bylo na světě. Bylo a je - a zatím se mi zdá nejkrásnější
ze všech, co máme. Právě kvůli těm písničkám, co nám tak daly zabrat.
Teď to totiž ani omylem není minialbum, ale plnohodnotné a věčné cédéčko
plné skvělých věcí, které jen tak mimochodem zastřešuje téma New York,
11. září.</p>
<p style="text-indent: 15; margin-top: 0; margin-bottom: 0">A ještě něco. Když
jsme začali v srpnu tu čtrnáctidenní nonstop anabázi, Čechy plavaly povodněmi
a já si říkal - New York je mrtvej, nikoho to nezajímá. Jenže než jsem
stačil album dokončit, noviny pomaloučku, po jednom článečku na začátku
přidávali plyn až do mnoha tematických čísel s vrcholem 11. září, kdy
se celý svět znovu zbláznil. Žurnalisti měli ten den dovolenou, protože všechna
média okopírovala loňské číslo - všude výbuchy, jako by to bylo dnes.
Velká slova a národní hrdost, hasiči v tričku z americké ušmudlané
vlajky, všichni bů bů a bé bé - a já byl šťastnej, protože jak to sílilo,
jak se blížil &quot;Den Djedenáct&quot;, s čím dál větší chutí jsem
mixoval a trápil sebe, své tělo a své okolí, jež ze mě nevidělo nic než
záda. A když jsem album dokončil a mával s ním nad hlavou, ladně kolem mne
plachtily americké vlajky a tekly slzy. I mně - dojetím, že celý svět tak
laskavě dopomohl mým-našim Teroristům. Bez světa bych to nedokázal, bine...
Ani ty... ty vole!</p>
<p style="text-indent: 15; margin-top: 0; margin-bottom: 0">&nbsp;</p>
<p style="text-indent: 15; margin-top: 0; margin-bottom: 0" align="center"><font color="#FF0000"><b>Petr
NOVOTNÝ</b> (září 2002)</font></p>
<p style="text-indent: 15; margin-top: 0; margin-bottom: 0" align="center">&nbsp;</p>
<hr>
<p style="text-indent: 15; margin-top: 0; margin-bottom: 0" align="center"><font size="2" color="#FFFFFF">©
2002 Krvik Totr Limity.</font></p>

</body>

</html>

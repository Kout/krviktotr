<h1 id="1">Bio</h1>
<p class="kitat">&bdquo;Absurdní autorský humor podávaný po kapkách. Braňme se bránicí absurditě planety Země!&ldquo;</p>
<p>Autorskou dvojici Krvik Totr zakládají v Praze v roce 1992 (v 8. třídě ZŠ) Petr Jediný Novotný a Tomáš Kout (oba * 1979).</p>
<p>V letech gymnaziálních hledají psaním povídek společný jazyk a téma, vzniká specifický humor ("žert, satira, ironie a hlubší význam", jedním slovem parodie &ndash; jazyková i společenská).</p>
<p>Vzorem jim jsou československé autorské dvojice (zvláště V+W, Lasica/Satinský a Kaiser/Lábus).</p>
<p>Od roku 1998 se představují veřejnosti na četných autorských čteních. Fakt, že vystupují dva, je přirozeně přivede do scénické formy.</p>
<p>Od roku 2002 jsou Krvik Totr divadelním souborem s výhradně vlastním autorským repertoárem. Co do formy jde o pásma skečů ("lyrický kabaret", Jan Císař, ŠP 2007), divadelní hry (přirovnávané k parodickým muzikálům) a písňové večery.</p>
<p>Tomáš Kout studuje 2001&ndash;4 VOŠ hereckou, což přivádí do Krvik Totr soubor herců. Tím vzniká přídatná skupina Divadílna, vedená zakladatelskou dvojicí. Půl na půl je obsazena herci a neherci. Základním principem Divadílny je: nechat neherce učit se od herců řemeslu a naopak herce od neherců přirozenosti. Fluktuace členů je minimální, jde o studiovou práci. Vše organizačně řídí, píší, režírují a hlavní role představují zakladatelé Novotný/Kout. </p>
<p>Významným prvkem v Krvik Totr je hudba, rovněž autorská (od 2002 Filip Votava, od 2005 i Sonia Cieślar). Hudební odnoží souboru bylo (nyní již nezávislé) Sdružení pro obnovu dramatické písně Filtr (Petr Jediný Novotný a Filip Votava, od 2010 <a href="http://www.filtruj.cz" target="blank">populárně naučná skupina Filtr</a>), které se pokouší skloubit autorství herecké a hudební, rovněž na bázi humoru.</p>
<p>Krvik Totr se 2003&ndash;10 každoročně účastnili postupové přehlídky amatérského alternativního divadla Stodůlecký Píseček, až na jedinou výjimku získávají pokaždé doporučení (2008 i nominaci) na Šrámkův Písek. Na Šrámkově Písku hráli čtyřikrát (2003, 2007, 2008, 2010), na Jiráskově Hronově dvakrát (2007, 2010). Od 2011 přešli na činoherní linii soutěžních přehlídek (2011 účast na regionální Divadelní třísce a národním Divadelním Děčíně).  Krvik Totr se účastní divadelních festivalů (např. 2005 Next Wave, každoročně Open-air programu Festivalu evropských regionů v Hradci Králové), festivalů autorských divadel (Dařbujána Kakrháňáková v Plzni či Divadelní match v Paláci Akropolis) a jsou zakladateli/pořadateli festivalu autorského humoru Bránice dokořán (od 2003, prozatím do 2006).</p>
<p>Domovskými scénami jsou postupně Pidivadlo (2003&ndash;5, znovu od 2009), Eliadova knihovna DnZ (2006), Malé Nosticovo divadlo (2007), významně spolupracovali s Klubem Mlejn, Palácem Akropolis.</p>
<p>Přídatná Divadílna funguje 2003&ndash;8. Poté je z rozhodnutí zakladatelské dvojice rozpuštěna, veškerý repertoár zderniérován a Krvik Totr si vybírají dvouletou pauzu. </p>
<p>Tu vyplňuje spolupráce s Antonínem DS, respektive jeho principálem Martinem J. Švejdou. Nejužší členové bývalé Divadílny hrají ve Švejdově inscenaci <em>Ivan, Kamil a Dušan</em> (2008) a Charmsově <em>Jelizavetě Bam</em> (2009).</p>
<p>V roce 2009 znovuožívá autorská tvorba Krvik Totr. Cílem je pracovat převážně v původní dvojici, zkoumat autorskou tvorbu a herectví, nadále na bázi humoru. Vlivem jim je I. Vyskočil, P. Rut a katedra autorské tvorby DAMU, kterou Petr Jediný Novotný studuje 2003&ndash;8. Novou éru zahajuje komorní divadelní hra <em>Svázaná</em> (2009), kterou hrají nezvykle dlouho, celé dvě sezóny.</p>
<h2 id="2">Členové souboru</h2>
<ul>
<li>Petr Jediný Novotný, Tomáš Kout, Filip Votava</li>
</ul>
<h2>Inscenace</h2>
<ul>
<li>2002&ndash;4 kabaretní večery (pokaždé jinak)</li>
<li>2004 <em>Monopoly</em> (hra)</li>
<li>2005 <em>Návrat z proutí</em> (hra)</li>
<li>2006 <em>Produkt</em> (první stálé kabaretní pásmo)</li>
<li>2007 <em>Továrna</em> (hra)</li>
<li>2009 <em>Svázaná</em> (hra)</li>
<li>+</li>
<li>2008 <em>Ivan, Kamil a Dušan</em> (ve spolupráci s Antonínem DS)</li>
<li>2009 <em>Jelizaveta Bam</em> (ve spolupráci s Antonínem DS)</li>

</ul>
<h2 id="4">Účast na soutěžních přehlídkách</h2>
<ul>
<li>2003 Stodůlecký Píseček (kabaretní pásmo <em>Tají dech</em>), doporučení na ŠP</li>
<li>2003 Šrámkův Písek (kabaretní pásmo <em>Tají dech</em>)</li>
<li>2004 Stodůlecký Píseček (kabaretní pásmo <em>Pan Farmer říká</em>)</li>
<li>2005 Stodůlecký Píseček (hra <em>Monopoly</em>), doporučení na ŠP</li>
<li>2006 Stodůlecký Píseček (hra <em>Návrat z proutí</em>), doporučení na ŠP</li>
<li>2007 Stodůlecký Píseček (kabaretní pásmo <em>Produkt</em>), doporučení na ŠP</li>
<li>2007 Šrámkův Písek (kabaretní pásmo <em>Produkt</em>), doporučení na JH</li>
<li>2007 Jiráskův Hronov (kabaretní pásmo <em>Produkt</em>)</li>
<li>2010 Stodůlecký Píseček (hra <em>Svázaná</em>), nejlepší inscenace (bez doporučení na ŠP: porota rozhodla, že nejde o experiment, ale o činohru)</li>
<li>2011 Divadelní tříska (hra <em>Svázaná</em>, doporučení na Divadelní Děčín)</li>
<li>2011 Divadelní Děčín (hra <em>Svázaná</em>)</li>
<li>2011 FEMAD Poděbrady (hra <em>Svázaná</em>, Cena kritiky, Cena novinářů, Filip Votava nejlepším hercem přehlídky)
<li>+</li>
<li>2008 Stodůlecký Píseček (hra <em>Ivan, Kamil a Dušan</em>, ve spolupráci s Antonínem DS), nominace na ŠP</li>
<li>2008 Šrámkův Písek (hra <em>Ivan, Kamil a Dušan</em>, ve spolupráci s Antonínem DS), doporučení na JH</li>			
<li>2010 Modrý kocour (hra <em>Jelizaveta Bam</em>, ve spolupráci s Antonínem DS), doporučení na ŠP</li>
<li>2010 Šrámkův Písek (hra <em>Jelizaveta Bam</em>, ve spolupráci s Antonínem DS), doporučení na JH</li>			
<li>2010 Jiráskův Hronov (hra <em>Jelizaveta Bam</em>, ve spolupráci s Antonínem DS)</li>			
			


</ul>
<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Kukačky</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<h2 style="text-indent: 0cm; margin-top: 0; margin-bottom: 0">Kukačky</h2>
<p class="MsoNormal" style="margin-top: 0; margin-bottom: 0">&nbsp;</p>
<p class="MsoNormal" style="margin-top: 0; margin-bottom: 0"><font size="3">Hodiny
na zdi tiše tikaly. Byly to starodávné kukačky. Dlouhá desetiletí nedělaly
nic jiného, než že se jejich kyvadlo komíhalo sem a tam. Desítky let
ukazovaly čas těm, co je natahovali. Každému z nich odkrajovaly jeho čas.
Každému odbíjely poslední hodinu. Každého z nich přežily. Byly to desítky
generací. Desítky lidských osudů. A všechny skončily stejně. Tady, pod těmi
hodinami. Jsou nemilosrdné. Teď ukazují čas mně. Kolik ukazují? Za pět
minut dvanáct. Tak akorát.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Kdybych
tak mohl zastavit čas! Jak se blíží konec, rychlostí řítící se
lokomotivy, mám pocit, že je tu najednou spousta věcí na práci. Celý život
tolik času, na všechno okolo sebe, na všechny problémy, a teď, v závěru mého
putování, si uvědomuji, že jsem nestihl udělat vůbec nic. Všechno jsem
odkládal. Teď bych to rád dal do pořádku, udělal vše potřebné. Jenže
na to mi nezbývá čas.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Ale
co jsem vlastně měl na práci? Moc jsem se nezabýval věcmi, které pro mě
byly povinnostmi. To mi bylo vždy proti mysli. Na ty nemyslím ani teď. Je mi
lhostejné, že jsem nesplnil své závazky, úkoly. Nejsem ovšem sobec,
nechci, aby za mě dělali úkoly ostatní. Ale já ani neměl na práci to, co
by mohl dělat někdo jiný. Vždyť já vlastně neměl ani nic na práci - nic
důležitého. I v tomto směru jsem byl odsunut hloub, dál, do tmy. Někam,
kde si mě nikdo nevšimne, kde nebudu nikoho obtěžovat.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Nemám
čas udělat jiné věci. Tak říkajíc humánní. Rád bych se pozdravil s přáteli.
Neviděl jsem je takovou dobu! Od té chvíle, co sedím tady, u těch hodin. Stále
čekám, až se zastaví. Třeba, když se zastaví, zastaví se tím i čas. Možná
nejen čas. Možná se tím zastaví všechno - život, s ním snad i smrt, které
se bojím nejvíc. Ale kdo by pak rozhýbal to všechno okolo? Kdo by znovu natáhl
hodiny? Proto hodiny sám natahuji, aby se nezastavily. Nechci, aby se svět
zastavil. Ale čím déle je natahuji, tím více se sám okrádám. Okrádám
se o to nejcennější - o čas. Nemám ho tolik. Nemohu od hodin odejít, vzdálit
se, byť jen na chvíli, podívat se z okna, jestli je jaro nebo zima, den či
noc. Nebo jestli je venku vůbec ještě něco. Co kdyby se hodiny za tu chvíli
zastavily? To se nesmí stát! Já bych byl viníkem!</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Prý
navštívit své přátele. Jenže, kolik jich mám? Všichni mě postupně
opustili. Proč, to sám nevím. Měli mě všichni rádi, stejně jako já je.
Pak se něco stalo. Nějaká zlá bytost začala okolo sebe trousit nenávist,
nejdřív to byla jen semínka, malá, bezvýznamná. Ale ta rozpučela v keře
s obrovskými trsy kvetoucí nenávisti. A pak praskly bobule, které v těch
trsech zrály. Byly jich snad tisíce. Ty jedovaté bobule vypouštěly strašlivý
puch. Rozšířil se všude. Všichni dobří, zlí lidé, žlutí, zelení, malí,
velcí, tencí nebo tlustí, všichni se toho puchu nalokali a začali nenávidět.
Koho? Mě. Proč se ta neznámá mocnost rozhodla zničit mi život?</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Nikdy
jsem nebyl příliš šťastný. Až nastala krásná léta, kdy jsem měl
opravdu dobré přátele. Člověk, který nemá o přátele nouzi, asi nemůže
plně chápat můj postoj. Byl jsem opravdu šťastný, že někoho mám. Poprvé
v životě jsem nebyl sám. Vždy jsem byl obklopen cizími lidmi, kteří na mě
shlíželi jaksi z vrchu, s nadhledem. Byl jsem nepříjemným prvkem společnosti.
Nepatřil jsem do ní. Nepřijala mě. Proto to pro mě byl takový zázrak, když
jsem poznal ty výjimečné lidi. A proto to pro mě byl takový šok, když ta
stvůra, pocházející snad z pekel, roztrousila všude okolo sebe nenávist.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Ti
lidé se snad nenáviděli i mezi sebou. To jsem už nemohl vidět. Byl jsem překvapen
svým údělem, tím, že mě všichni opustili. Byl jsem zdrcen, když jsem se
dostal z toho vysokého místa, kde jsem byl, ne snad z nějaké funkce, ale z místa
vysokého po lidské stránce, z místa mezi lidmi, zpět tam, kde jsem byl předtím
tak dlouho. Stal jsem se ještě opuštěnější, než kdy předtím. Odvykl
jsem totiž samotě, opovržení, zavržení. Nenávisti.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Možná,
že to ale nebyla žádná zlá síla, možná jsem si toho &quot;rozsévače&quot;
vymyslel. Možná jsem byl ve svém štěstí slepý. Neviděl jsem ostatním do
duše, ač jsem si myslel, že vidím. Neviděl jsem, že se jim začínám
vzdalovat. Možná se mě přejedli. Nakonec mě napadá, že ta nechuť vůči
mně pochází od jediné osoby, konkrétní, z masa a kostí, žádné stvůry.
Z milé dívky, která pro mě byla vždycky tím nejbližším člověkem. Přítelem.
A asi to bude pravda - a je. Teď to vidím zcela živě. Vidím všechny ty krásné
dny před očima, jako obrázky na zdi. Před očima mi běží obrázek za obrázkem,
okénko za okénkem, jako film.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Čím
déle to trvá, tím jsou tyto malůvky ošklivější. Barva se mění. Na začátku
tak veselá, zelená jako jarní tráva, postříbřená kapičkami rosy, žlutá
jako slunce, které vyslalo své ranní paprsky do oken mého domečku, modrá
jako nebe k večeru, kdy se sytá modrá prolíná s hrajícími barvami zacházejícího
sluníčka; pak ale vidím, jak od studeného severu táhnou mraky, černé,
zamračené, plné studené vody, která v podobě těžkých kapek obtěžuje
odpočívající zemi, ještě rozpálenou z teplého dne. Pak přichází i
studený vítr, mrazivý. Kapky se mění v kroupy, pak ve sníh. Krajina, předtím
tak hezoučká, se obléká do bílé jednotvárnosti, teplo vystřídala zima.
Vše utichá. Kdo neutekl, nepřežije. Já jsem tím, kdo neutekl.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Ta
zima, to všechno ošklivno pochází jen od ní. Od té hodné dívky, která
se tvářila jako moje přítelkyně. Snad se mě také přejedla. Bohužel jsem
se nepřejedl já jí. Měl jsem jí dál rád. To ona okolo sebe vytvořila
mlhu, ve které nebylo vidět ani na krok, ve které se všichni ztratili, ve
které se mi všichni ztratili, a když se mlha rozpustila, už mě nikdo
nehledal. Moc se té mlhy, toho svinstva v ní, ostatní nadýchali a nechali se
její původkyní ovlivnit. Dala vznik totalitnímu režimu, v němž ona byla
tyranem. Tyran řekl, &quot;ten k nám nepatří!&quot; A byl jsem navždy zavržen.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Teď
nemám nikoho. Nikdo není mým přítelem, všichni se ode mě odvrátili. Nemám
komu co říct, svěřit se, vypovídat. Nemám žádnou takovou vrbu. Nemám
ani komu vynadat, když mám vztek. Umím vůbec ještě mluvit? Nevím. Nezkoušel
jsem to. Snad. Proč si to mám dokazovat? Je mi to k něčemu?</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Není
proč mluvit? Není na koho? Teď není. Ale bylo a možná ještě bude. Nevěřím
tomu ale moc. Všechny ty lidi, co jsem znal, jsem téměř vymazal z paměti.
Nevím, jak vypadali, místo tváře vidím jen nečitelné skvrny, nevím, jak
se jmenovali, jak mluvili, jací byli. Není proč si je pamatovat.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Pamatuji
si jediného člověka. Ten člověk mi před mnoha léty zmizel, ztratil se mi.
Co to bylo za člověka? Byl to jediný člověk, který mě měl opravdu rád.
Ostatní byli, jak jsem později zjistil, jen loutkami, loutkami té velké
tyranky, místo tváří masky, vždy usměvavé, vlídné. Co zla z nich vzešlo,
když se jim masky v té mlze odlouply! Ona byla milá upřímně, nic nezastírala.
Prozradil jsem, že to byla Ona. Ano, byla to dívka. Další dívka, ale ne
taková, jako ta první, ta, co mě opustila, poštvala na mě mé nejbližší.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Tahle
druhá, bytost, která pro mě byla představitelem veškerého dobra pod
sluncem, nositelem jediného dobra, které tu ještě zbylo, pro mě byla víc
než přítelkyní. Miloval jsem jí. Nikdy jsem nezjistil, jestli ke mně také
něco cítila. Vskrytu duše ovšem cítím a vím, že mě také milovala. Možná
ale, že má duše mi lže - všichni mi lhali, proč by měla být duše výjimkou,
třeba ji mám prožranou nenávistí vůči sobě samému. Pevně ale věřím,
že tomu tak není. Věřím v lásku; hory zjevně nepřenáší, ale nitro
ochrání. Věřím v naší lásku, v mou k ní a v její ke mně. Má víra je
to jediné, co mi na tomhle světě ještě zbylo.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Víra
mi zbyla. Ale kde je ta, které věřím? Zmizela. Jednoho dne tu nebyla. Možná
odjela, možná jí někdo odvezl. Možná jí odfoukl vítr. Mně zbyly jen
vzpomínky - krásné vzpomínky.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Stále
čekám, že se vrátí. Že jednoho dne zaklepe na okno a vrátí se zpátky do
mého života, naváže na místo, odkud vypadla, vytratila se. Ona je tím
jediným člověkem, kterého bych rád viděl. Ona je tím jediným problémem,
který bych rád vyřešil, než mi kyvadlo kukaček na zdi řekne, že nastal
čas odejít.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Nemohu
dělat nic jiného než čekat. Čekám, doufám, natahuji dál hodiny. Kdy se něčeho
dočkám? Již takhle čekám dlouhé roky, desetiletí, snad i století. Možná
čekám věčnost. Možná byla moje milovaná bytost jenom vysněná. Možná
čekám na něco, co neexistuje. Ale já dál bláhově čekám. Jen pro ní
chci zastavit čas. Dát jí příležitost vrátit se. Chce se ale vrátit?</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Již
celou věčnost čekám, až zaťuká na okenici. Již věčnost neklepe. Jen
jednou na ní někdo zaťukal. Ale nebyla to ona. Byl to starý havran, Poeův
havran. Pustil jsem ho dovnitř. Chtěl usednout na poprsí Pallady, jež na něj
vždycky a tolikrát čekalo nade dveřmi. Ale já nade dveřmi měl jen strohé
bílo, němou stěnu. Chudák byl tak starý, že padl k zemi. Rozprskl se na
milión kousíčků. Byl z porcelánu.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Mé
čekání pečlivě měří hodiny na zdi. Také mně ukrajují čas. Také mně
ho již moc nezbývá. Také na mě jsou kruté. Jejich pánem je čas. Nechce
čekat, až se mi splní mé poslední a jediné přání, spatřit svůj ideál,
který jsem tak dávno ztratil. Nepočká. Bude ke mně stejně nemilosrdný
jako ke všem těm přede mnou, i k těm po mně. A přeci, byť jsou hodiny, nástroj
času, jeho sluha, kruté a nelítostné, byť mi možná právě teď odbíjejí
poslední hodinu, jsou a byly mi vždy jediným věrným společníkem - jen
jejich tikot ke mně celá ta dlouhá léta promlouval. A já naslouchal. Možná
jsem začal rozumět jejich řeči. Ale jejich řeč není vlídná. Omílají
do kolečka stále to samé. Stále tu samou větu. Bojím se jí. Pokaždé,
když jí slyším, mám strach. Slyším jí přitom stále. Ty hodiny mi tiše
říkají, našeptávají jediné.</font></p>
<p class="MsoNormal" style="text-indent: 14.2pt; margin-top: 0; margin-bottom: 0"><font size="3">Že
i mě přežijí...</font></p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

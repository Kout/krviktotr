<html>

<head>
<meta http-equiv="Content-Language" content="cs">
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>best of komentář</title>
<base target="_self">
</head>

<body bgcolor="#FF6600" text="#000000" link="#FF9900" vlink="#FF9900" alink="#FF9900">

<p style="margin-top: 0; margin-bottom: 0">Krvik Totr jsou nyní divadelním
souborem se vším všudy. Cesta na &quot;prkna, která znamenají svět&quot;,
však vedla přes více než desetileté období, ve kterém ústřední dvojice
Petr Jediný Novotný &amp; Tomáš Kout psali povídky, písničky a rozhlasové
scénky, kterými plnili své doma nahrávané, na koleně dělané, sami sobě
vydávané desky. Kazet a později cédéček si vydali Krvik Totr v letech 1992
až 2003 celkem sedmnáct a bylo to skutečně to hlavní, oč usilovali.&nbsp;</p>
<p style="margin-top: 0; margin-bottom: 0">Deska &quot;nahoře best of krvik
totr&quot; je poslední v řadě a celkem příznačně jde o výběr toho
nejlepšího. Celá její příprava trvala dva dlouhé roky - od první idey v
prosinci 2001 po vydání v prosinci 2003. Krvici se tehdy rozhodli zhodnotit
deset let &quot;audiální tvorby&quot; - aniž by tušili, že tak činí v době
pomalé přeorientace na divadlo. Prakticky celá byla nahrána v první polovině
roku 2002 a byla to poslední rozsáhlejší studiová práce Novotného/Kouta -
od druhé poloviny téhož roku už fungovali cele jako divadlo. Po zbylý rok a
půl do vydání se pozvolna mixovalo. Ta dlouhá doba byla způsobena &quot;důsledností
ohlédnutí&quot;, ale také tím, že už autory vlastně toto minulé nezajímalo
tolik jako to nové, živé, jevištní.&nbsp;</p>
<p style="margin-top: 0; margin-bottom: 0">To však neznamená, že jde o nějak
podřadnou desku. Naopak. Skutečně jde o nepřehlédnutelných a skvělých
deset let života Novotného/Kouta, kdy si nehráli před lidmi pro lidi, ale před
mikrofonem pro sebe (i tady ale byla přítomna touha po publiku). Doufejme, že
jednou dojde ještě k širšímu výběru toho &quot;překonaného&quot; v dílně
Krvik Totr. Stávajících osmdesát minut je maloučko.</p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0"><font size="5" color="#FFFFFF">1. Ingrid (Tam, kde Zem není) • 1997</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0"><i>Ingrid </i>je jen výsekem osmnáctiminutového
eposu <i>Tam, kde Zem není</i>, prvního dramatičtějšího počinu Krvik Totr
napsaného v roce 1996, vydaného o rok později na (pro určité kruhy
&quot;legendární&quot;) desce <i>Krví</i>. Vstupní část o Ingrid má v sobě
ještě dozvuky předělávek jiných dvojic (jasné jsou odkazy k práci
Cimranovců) a zároveň v ní je směle načrtnuta nová cesta - jde skutečně
o první ucelenější dílko. • Nahrávka je původní z roku 1997, vyčištěná
a zvukovými efekty doplněná v roce 2002.</p>
<p style="margin-top: 0; margin-bottom: 0"><br>
<font color="#FFFFFF" size="5">
2. Jest tvrdý (CD bonus) • 2002</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Celá deska je zahalena do růžové
barvy, stejně jako kniha nejlepších povídek <i>Nejmenší zlo </i>a veškeré
propagační plakáty roku 2002, kdy Krvik Totr slavili deset let existence. Líbivou
růžovou barvou zparodovali světové &quot;best-ofy&quot; jakož i veškerou
obecnou komerci. Když připravovali tuto desku, rozhodli se zařadit nějaký
strašný bonus hodný formátu &quot;the best of&quot;. První, co jim přišlo
na mysl, bylo Yesterday, stokrát všude každým omílaná píseň Beatles, či
spíše (a opět příznačně) nejtržnějšího člena skupiny, Paula
McCartneyho. Český text byl věcí okamžiku a je cílevědomě strašný a
trapný, stejně jako nahrávka. Navíc - Je tvrdej bylo vydáno i jako
&quot;singl&quot; (přesně o rok dřív než následná deska, spolu s bonusy,
které se nevešly na velkou desku). Pikantní je, že píseň, jež nakonec
vznikla v roce 2002, vychází z původního námětu ještě z doby nejrozsáhlejšího,
dodnes nenahraného opusu Krvik Totr, <i>Našeho Rádia IV.</i> (1999). • Nahrávka
z roku 2002, s hostujícím hlasem Pavla Langhammera.</p>
<p style="margin-top: 0; margin-bottom: 0"><br>
<font size="5" color="#FFFFFF">
3. O princi a kapce • 1997</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Tato povídka patří mezi klenoty
Krvik Totr. Nejpovedenější text prvního desetiletí, na prvních vystoupeních
nemohl chybět (a také jím se poprvé Krvici představili naživo). Podivná
pohádka o domácích věcech vznikla v roce 1997 pro album <i>Krví</i>. • Původní
nahrávka z roku 1997, v roce 2002 vyčištěná, s přidanými efekty.</p>
<p style="margin-top: 0; margin-bottom: 0"><br>
<font size="5" color="#FFFFFF">
4. Jak Zeman s Klausem vytrestali Sládka • 1996</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Další &quot;pohádka&quot;, která
vyšla na <i>Našem Rádiu III. </i>(1996). Pochází z období, kdy Novotný/Kout
teprve hledali své autorství, o stylu nemluvě. Napsat vlastní ucelený text
byl pro ně v roce 1996 stále problém. Tento text vznikl kuriózním
popelnicovým nálezem LP desky s pohádkami vyprávěnými Karlem Högerem.
Krvik Totr se zde projevili tak, jak bylo pro v tu dobu končící období
typické - pouze přepsali jména hrdinů (Rumcajse na Zemana, Cipíska na
Klause, vodníka na Luxe, sládka na Sládka) a až na několik drobných úprav
nezměněně nahráli. Právě ona &quot;čistota zásahu&quot; udržela tuto
blbůstku dodnes živou. • Nová nahrávka z roku 2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
5. My edem • 1992</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Hit prvního období Krvik Totr, který
se pokouší tvůrčí dvojice z lásky k začátkům uměle, ale úspěšně
ustavičně oživovat. První rok Krvik Totr totiž byl ještě cosi jiného -
šlo jen o nahrávání tupostí ze sovětských učebnic a zpěvníků, prosté
nahrávání kravin, seřazuené ve dvou deskách <i>Vsegda gotov! </i>(1993). <i>My
edem</i>, píseň autora sovětské hymny a bratra režiséra Nikity Michalkova,
však přečnívala a dodnes ji Krvici s oblibou zařazují na vzpomínkové
desky a večery. • Nová nahrávka z roku 2002.&nbsp;</p>
<p style="margin-top: 0; margin-bottom: 0"><br>
<font size="5" color="#FFFFFF">
6. Nikomunikace • 2000</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Vrcholem nahrávání Krvik Totr je
dvojdeska <i>Stříbrná strana 20. století </i>(2000-1), kde se na svět podívali
v dobovém kontextu končícího milénia, kde se &quot;vyplakali&quot; ze všech
svých generálních témat, ale kde neztratili ostře satirický a ironický
pohled a humor. Co track, to jakési závažné sdělení, někomu nahoře na
hlavu naházené. <i>Nikomunikace </i>pojednává o zblbnutí mobily. • Původní
nahrávka z roku 2000, lehce zkrácená.&nbsp;</p>
<p style="margin-top: 0; margin-bottom: 0"><br>
<font size="5" color="#FFFFFF">
7. Někdo zasáh • 1997</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Zařazení tohoto textu/scénky/povídky
či replikážní muchláže bylo dlouho zvažováno, ale nakonec tu samozřejmě
skončilo - jde-li o výběr uzavřené práce, nemůže tu chybět jeden z prvních,
byť dnes již dlouho překonaných hitů. <i>Někdo zasáh'</i> vzniklo z
nouze, když jsme v závěru práce nad <i>Krví </i>postrádali nějakou tu
epickou formu. Toto tedy epické zrovna není, ale kouzelné to je kouzelně
naivní. • Původní nahrávka z roku 1997, nově vyčištěná a zefektovaná.</p>
<p style="margin-top: 0; margin-bottom: 0"><br>
<font size="5" color="#FFFFFF">
8. Azor v RERu • 1998</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Jde o dosti těžko stíhatelný
text, pokud neznáte kontext: RER je pařížský příměstský metro/vlak. Když
tam Krvik Totr v roce 1998 byli, hláškou těch dnů bylo cokoli zamítající
&quot;Na to ti sere Azor v RERu&quot;. Novotný s Koutem pak z této bezvýznamné
hlášky vystavěli celý text (částečně napsaný přímo v Paříži), ve
kterém se pokusili zjistit, p r o č na to Azor v RERu sere. Pak už to snad
jde. Jsou v něm skvělé pasáže, např. prodavač horkých psů - samo o sobě
námět na jiný text, ale inu, Krvici byli tehdy nedostatečně sebereflexní,
plýtvaví a nekomplexní. Povídku zařadili na desku <i>Jak krteček ke
kalhotkám přišel?</i>, která vznikla pouhých osm měsíců po <i>Krví</i>.
Archivně jí škodí její nekvalitní nahrání, pokud ovšem přimhouříte uši,
její aranže jsou skvělé (tato deska poprvé důsledně pracovala se zvukovými
koncepcemi). • Původní nahrávka z roku 1998, nově zmixovaná.</p>
<p style="margin-top: 0; margin-bottom: 0"><br>
<font size="5" color="#FFFFFF">
9. Vzpomínky na Mount Everest • 1998</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Povídka, která se nesla v duchu <i>Krtečka</i>,
dlouho nenalézala uplatnění - nikam se nehodila, protože další desky už
byly vždy trochu jiné. Na této výběrové desce tedy vychází poprvé, léta
byla ale čtena živě. Bohužel, studiová nahrávka není tak živá a
nakopnutá, jak byla povídka naživo. • První studiová nahrávka z roku
2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
10. K.H.CH. Máj • 1999</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">V prvních letech autorské tvorby
Krvik Totr využívali nosného tématu rozhlasové parodie Našeho Rádia. Tam
pak cpali páté přes deváté. Často to byly jen jaksi zmrvené básně
Cimrmanů a hlavních guruů Kaisera/Lábuse. Po pěti letech se pak pokusili
stejnou poetikou, ale už vlastní tvorbou navázat v rámci <i>Našeho Rádia
IV</i>. To ale nakonec vůbec nevyšlo, zůstalo z něj jen promo, <i>Promňo za
mňo</i> (1999) a na něm i tato blbůstka, jedno z těch pokusných návratů.
• Původní nahrávka z roku 1999.</p>
<p style="margin-top: 0; margin-bottom: 0"><br>
<font size="5" color="#FFFFFF">
11. Zavěs soply! • 1998</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Jeden z největších hitů skupiny,
které se Krvik Totr rozhodli zařadit na best of, přestože nejsou autory
hudby. Píseň vyšla na desce <i>Jak krteček ke kalhotkám přišel?</i>
(1998), v době, kdy Krvik Totr psali texty na cizí skladby, a to většinou
libozvučnou parodií beze smyslu. Přesto je zde drobný příběh. Milostný?
Ano, ale jakým způsobem... - Raritní je nové pořízení této písně. Vše
bylo nahráno v obýváku do počítače - Filip Votava nahrál všechny kytarové
pasáže, Petr Novotný pak přidal částečně počítačové bicí, částečně
ty vzniklé různými bytovými efekty (zní zde např. futro od dveří). Právě
tato píseň způsobila roční zpoždění celé desky - onen rok trvalo
postupné mixování jen této skladby, podpůrné stopy kratičké písně vyšly
na celá dvě CD... Ale ve finále je to skvělý kus. • Nová nahrávka z
roku 2002-3.</p>
<p style="margin-top: 0; margin-bottom: 0"><br>
<font size="5" color="#FFFFFF">
12. Příhody z lidský refýže (Čůčohm) • 1998</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Tato povídka je další blbostí pro
radost. Rozhovor z tramvaje, který nezačíná a ani nekončí, ale je v něm
poutavá epická pasáž příběhu o jabku. Nová verze (čtyři roky od vydání
na desce <i>Jak krteček ke kalhotkám přišel?</i>) není přehodnocením, ale
jen dalším blbnutím - možná se tím poněkud znesrozumitelňuje už tak těžko
odhalitelné sdělení, ale poslední nahrávací radost dvojice Novotný/Kout
je nepopiratelná. • Nová nahrávka z roku 2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
13. Tragédie o dvou peckách • 1998</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Dvě pecky, tím jsou míněny dva
vrcholy podivně poskládané povídky z <i>Krtečka</i>. V první části řeší
Krvik Totr osudy smradu z kanálu (v té době totiž vytvořili teorii, že psát
se dá už jen o věcech velice vedlejších a těžko postřehnutelných, neb vše
už napsáno jest; psalo se o smradu z kanálu, jabku, obraze na zdi, beruškách,
brejlích...) - a to byla první úspěšná pecka Krvik Totr. V druhé se opět
vracíme do Paříže (text ovšem vznikl dříve, než tam KT jeli) k dosti
legendárnímu dialogu dvou milenců - opět za asistence smradu. Skutečně
pecka, snad dodnes. Na výběrové desce je velice zkrácena nepovedená první
část první pecky. • Původní nahrávka z roku 1998, nově zmixovaná a zkrácená.</p>
<p style="margin-top: 0; margin-bottom: 0"><br>
<font size="5" color="#FFFFFF">
14. Beseda s kosmonauty 2002 • 1996</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Poetika rozhovorů s kosmonauty
vznikla již v roce 1993 a s každým dalším dílem <i>Našeho Rádia </i>se
vrací. Je to asi první rubrika, která našla a udržela svůj styl (jak na všech
deskách, tak i na vystoupeních). <i>Beseda s kosmonauty </i>byla ta první
dobrá, nalezená, upevněná. Vyšla na <i>Našem Rádiu III.</i> v roce 1996,
v dalších letech byla dvakrát rozšířena, z toho jednou znovu vydána (<i>Pětiletka</i>,
1999), v další verzi, již notně ujeté, vychází zde. • Nová, rozšířená
nahrávka z roku 2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
15. Liho blues (Revisited) • 2000</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Tato píseň je nekončícím hitem
divadelního období (po pěti letech má takřka 40 živých zářezů). Je však
i pojítkem staré doby. V roce 2000 Krvik Totr vydali alkoholickou desku <i>Liho</i>,
na které poprvé uvedli vlastní píseň (výhradním autorem se od té doby
stal Filip Votava). Na dalších deskách měly znít už jen autorské písně
- ale už nepřišly další desky... Písně vesele vznikají, slyšet je ale
lze jen naživo v divadelních představeních souboru. <i>Liho blues</i> je úplně
první autorskou písní Krvik Totr. Studiová verze má ovšem máloco společného
s živou realitou - např. neodmyslitelný &quot;Příběh&quot; tu ještě vůbec
není. Krvici ji stále mění, prodlužují či zkracují, obohacují o nové nápady
a také časté improvizace. Je to jediný uvolněně předváděný počin
Krvik Totr, který je i po té nehorázně řadě repríz stále baví. • Nová
nahrávka z roku 2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
16. Čtyžlístek • 2000</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Finále desky je celkem hitové - <i>Besedou</i>,
<i>Lihem</i> a konečně <i>Čtyžlístkem</i>. Snad jediná povídka, která se
stále drží na divadelních představeních Krvik Totr, stále prostě čtena.
Co je se už rozumí samo sebou, je, že v divadle má každý jednu roli. V
nahrávaných povídkách Krvik Totr museli dva lidé namluvit desítky postav,
celé to byla krásná hra s hlasy. <i>Čtyžlístek </i>je vrcholným textem
(opět chlastací téma z desky Liho, ovšem je tu jasně cítit bytostně zažitá
znalost Čtyřlístků), ale stejně tak hlasově jde o vrchol. Vzácná hlasová
spolupráce s Filipem Votavou. • Původní nahrávka z roku 2000.</p>
<p style="margin-top: 0; margin-bottom: 0"><br>
<font size="5" color="#FFFFFF">
17. Unglücksstätteleichenmärchen • 2001</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Krvik Totr si vždy dělali &quot;koncertové
koncepce&quot; svých desek. Po finálních hitech tedy zařadili žhavou
novinku, která měla být jen lákadlem na brzké desky, navíc lákadlem na
nový, jiný styl. Ty další desky jsou sice koncepčně hotové, je i dost
textů na ně, ale už ne ochota nahrát je (v dlouhodobých plánech samozřejmě
ty tři koncipované desky vystupují, ale nijak aktivně. V brzším plánu je
spíš vydávat živé nahrávky). <i>Unglücksstätteleichenmärchen </i>čili
&quot;pohádka o mrtvolách z místa neštěstí&quot; je díkybohu výjimkou,
jež vznikla. Velmi hezký text byl úspěšný i naživo, ale dnes už Krvik
Totr s výjimkou <i>Čtyžlístku </i>povídky nečtou. • Nahrávka z roku
2002 přímo pro tuto desku.&nbsp;</p>
<p style="margin-top: 0; margin-bottom: 0"><br>
<font size="5" color="#FFFFFF">
18. Hory Krušné (Živě) • 1999</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">A hovoříme-li o koncertní
koncepci, absolutní tečkou je podařená živá nahrávka jednoho drobného
hitu Krvik Totr, prosté parodii na Hare Kršna z roku 1999, jednom ze střípků
desky <i>Promňo za mňo</i>. Tato nahrávka však vyšla na živé desce <i>Liho
Livě</i> (2001) • Živá nahrávka z roku 2000.<br>
<br>
</p>
<p style="margin-top: 0; margin-bottom: 0"><font size="5">bonusy:</font></p>
<p style="margin-top: 0; margin-bottom: 0"><br>
<font size="5" color="#FFFFFF">
outtake. Večernietzsche • 1999</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Best-ofová deska měla mít původně
dva disky. Nakonec zvítězila rozumnější koncepce skutečného výběru. Tím
vypadla ukázka z &quot;věčně připravovaného&quot; Našeho Rádia IV.,
krvicky klasicky vystavěná povídka <i>Večernietzsche</i>. Je zde opět dobrý
nápad, ale ne už tak dobře zpracovaný přesah, o nahrávce vůbec nemluvě.
Internetový bonus jako vyshitý. • Nahrávka z roku 2002 přímo pro tuto
desku.</p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">
<font size="5" color="#FFFFFF">
outtake. Von dem Prinz und der Tropfen • 2002</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Německá verze <i>O princi a kapce </i>měla
být &quot;bonusem&quot; číslo dvě: Krvik Totr tu parodovali cizojazyčné překlady
úspěšných písní zařazované na &quot;růžové best-ofy&quot;. Oproti
vyhledávané angličtině však převedli svůj největší hit do němčiny,
způsobem jistě negramatických a rozhodně zrůdným, ale do posledního
detailu pečlivým. Řízením osudu se jim dokonce podařilo text přečíst živě,
když vystupovali v Regensburgu... • Nahrávka z roku 2002 přímo pro tuto
desku.</p>
<p style="margin-top: 0; margin-bottom: 0"><br>
<font size="5" color="#FFFFFF">
SP je tvrdej. My edem (Live in Studio)</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Skutečně živá, spontánní verze
služebně nejstaršího hitu, která se svým provedením také blíží dřevním
dobám vyřvání. Velmi hezká, zdařilá improvizace. Omluvte horší zvuk.
Stojí ale za to. • Nahrávka z roku 2002.</p>
<p style="margin-top: 0; margin-bottom: 0"><br>
<font size="5" color="#FFFFFF">
SP je tvrdej. Cow Bell Jam (PPP a Krvik Totr)</font></p>
<p style="margin-top: 0; margin-bottom: 0">&nbsp;</p>
<p style="margin-top: 0; margin-bottom: 0">Kratičká improvizace Petra Novotného,
Pavla Langhammera a Tomáše Kouta na nejstarší téma Krvik Totr - Petrova
Babička (byly jí věnovány celé dvě desky a mnoho dílčích částí).
Kravský zvonec je autentický - tím vždy strašila. Promiň, babi. • Nahrávka
z roku 2002.</p>

<hr>
<hr>
<p style="margin-top: 0; margin-bottom: 0" align="center"><font size="2">© 2005
Krvik Totr Limity.</font></p>

</body>

</html>

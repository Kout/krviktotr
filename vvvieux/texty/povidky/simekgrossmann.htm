<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Šimek/Grossmann aneb Jak jsme zařizovali byt</title>
</head>

<body bgcolor="#99CCFF" text="#000000" link="#0000FF" vlink="#0000FF" alink="#0000FF">

<p style="margin-top: 0; margin-bottom: 0"><font color="#000000"><i><font size="5" face="Arial">Šimek/Grossmann
aneb
Jak jsme zařizovali byt</font></i><font face="Arial" size="2">&nbsp;&nbsp;&nbsp;</font><i><font color="#FF6600" size="5" face="Arial">
</font></i><font face="Arial" size="2">(Novotný/Kout)</font></font></p>
<hr noshade color="#000000" size="1">
<p style="margin-top: 0; margin-bottom: 0"><font color="#000000">&nbsp;&nbsp;</font></p>
<p style="margin-top: 0; margin-bottom: 0"><font color="#000000" size="3" face="Times New Roman">I v pokročilé kapitalistické době se stává, že někteří mají hluboko do kapsy. Naše rodina má do kapsy hlouběji než horníci do ostravských dolů. Soused tunelář dokonce daroval mému mladšímu bratrovi k Vánocům helmu se svítilnou, prý pro případ, že by do hluboké kapsy spadl. Bratr se ptal otce, proč i my nedáme někdy sousedovi nějaký dárek, otec mu však vysvětlil, že souseda tuneláře živíme my všichni. Potom jako vždycky nevlídně hovořil o jeho tučném kontu a nakonec dodal, že mezi horníkem a tunelářem beztak není rozdíl.&nbsp;<br>
"My horníci jsme si jen spletli směr. Ostatně, před Klausem jsme si všichni rovni," uzavřel.<br>
Tento Klaus a jeho kapitalismus však naší rodině přivyklé bohatému přikrmování socialistickou lžící uštědřil další ránu vytažením špuntu regulovaného nájemného z vany plné socialistických přežitků. Otec vychovaný za tatíčka Zápotockého proto dočasně odložil platbu nájemného. Z 23 let zbývalo ještě 20 a pan domácí se už ozval. Ozýval se vlastně měsíc co měsíc. Půlroku se nám dařilo dělat, že nejsme doma. Otec mínil odolávat tak dlouho, dokud stará dobrá strana nevrátí staré dobré časy.<br>
Jak stoupaly komunistické preference, stoupala otcova naděje. Zároveň však stoupalo i bušení domácího do našich dveří. Když do nich nakonec udělal díru, otec diplomat mu otevřel.<br>
Domácí měl blbou náladu a tím jen utvrdil otcovo přesvědčení, že rozhodující okamžik přijde co nevidět. Zatímco domácí na otce řval, matka utrhla obětavě kus jeho košile a obvázala mu zraněnou ruku. Otec ho pak vyčerpaného poslal spát s přáním, ať se uklidní, že už to brzy přijde.<br>
Přišlo. Ale něco jiného. Domácí se před usnutím ptal rozšiřující se skvrny na stropě: "Skvrno, skvrno, o čem se mi dnes bude zdát...?" Pak usnul, jako když ho do vody hodí. Ráno ho probudilo olíznutí vodního šneka, který ještě večer olizoval stěny akvária.<br>
Dodnes mám v živé paměti ono mrazivé prosincové ráno a rozlíceného domácího pokrytého vodními řasami, jak nás v zubech vynáší před dům.<br>
Otce vycvičeného pro život v tundře mráz rozehřál na správnou provozní teplotu. Zavelel k přesunu do Riegerových sadů, kde hodlal vyhloubit rodinnou zemljanku. Cestou vybral v popelnicích potřebné nářadí a za chvíli jsme zase bydleli.<br>
Otec se spokojeně rozhlédl po prázdné zemljance. "Ještě samovar a máme všechno," zhodnotil akci.<br>
"Nemám v čem prát," opáčila matka.<br>
"Nemáš co," argumentoval otec.<br>
"Nemáme v čem spát," připomenul jsem.<br>
"Nebudeme spát. Čeká nás bdělá stráž."<br>
"Nemám si s čím hrát," fňukal bratr.<br>
Otec ho jen pohladil a promluvil k nám všem: "Jsme slušná rodina. Nikdy jsme nic neměli, tak nevím, co to do vás vjelo."<br>
"Je nová doba," namítl jsem.<br>
"Za chvíli bude stará," nedal se otec.<br>
"Takhle se nedá žít," naléhala matka. "Dneska každý něco musí mít."<br>
"Dřív jsme měli všechno, teď nemáme nic," podpořil jsem matku.<br>
Otec se zamyslel. "Dobrá, budeme mít. Ale ne naše rodina, ale my všichni. Znovu založíme socialistický majetek nás všech."<br>
"A kde ho chceš vzít?"<br>
"U souseda. Vytunelujeme ho."<br>
Počkali jsme, až se setmí. Pak jsme se ve jménu komunismu vkradli k sousedovi tunelářovi a odnesli úplně všechno.<br>
"Za chvíli zase bude mít socialistická lžíce kde nabírat," zasnil se otec.<br>
Nějakou dobu jsme lidu shromažďovali majetek tunelářů. Vše šlo hladce až do dne, kdy Rieger dostal v restituci sady zpátky.&nbsp;<br>
Otec proletář navyklý prohrám se nedal zlomit a hnal nás na OPBH. Vydupal nám byt zabavený hospodářskému delikventovi.<br>
Radovali jsme se.<br>
Obecní auto zabočilo do naší bývalé ulice a otec se zachmuřil. Když jsme zastavili před naším domem, přestali jsme se radovat i my.<br>
Otcovy chmury rozptýlil na chvíli infarkt našeho bývalého domácího, který přišel přivítat nové nájemníky. Dovedli nás k cíli. Otec se zaúpěním omdlel.<br>
Vstoupili jsme do námi vybíleného holobytu souseda tuneláře.<br>
&nbsp;&nbsp;
</font></p>
<p style="margin-top: 0; margin-bottom: 0"><font size="3" face="Times New Roman" color="#000000">&nbsp;</font></p>
<p style="margin-top: 0; margin-bottom: 0"><font face="Times New Roman" size="3" color="#000000">©
2000 Bouillon/Faquire</font></p>
<hr size="1" color="#000000" noshade>
<hr size="1" color="#000000" noshade>
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Klíče</title>
</head>

<body bgcolor="#99CCFF" text="#000000" link="#0000FF" vlink="#0000FF" alink="#0000FF">

<p style="margin-top: 0; margin-bottom: 0"><font color="#000000"><i><font face="Arial" size="5">Klíče&nbsp;&nbsp;&nbsp;
</font></i><font face="Arial" size="2">(Novotný/Kout)</font></font></p>
<hr noshade color="#000000" size="1">
<p style="margin-top: 0; margin-bottom: 0"><font color="#000000">&nbsp;&nbsp;&nbsp;</font></p>
<p style="margin-top: 0; margin-bottom: 0"><font face="Times New Roman" size="3" color="#000000"><i>Vlhký stín se plžil po polici mezi bochníky chleba. Spěchal. Zvířená oblaka mouky pomalu usedala na klikatou stopu. Plž se zastavil před novou moučnou dunou. Vyrostla do nekonečné výše, se svištěním se řítila vzhůru. Se svištěním se řítil dolů. Zatočila se mu hlava. Se svištěním se řítil vzhůru. Podíval se pod nohu. Propadlý suk se s ním řítil k chlebu. Plž zajel do světlíku. Suk ho za ním zašpuntoval. Plž se zoufale snažil něčeho zachytit. Chlebové zdi se mu však drolily pod nohou. Snad teď - ano, teď! Teď se noha drží pevně. Zastrčil oči před proudem posledních padajících drobečků. Nehnutě visel, snažil se uklidnit. Někdo mu dupl na nohu. Ve tmě blýskl nůž a rázem ho připravil o všechno živobytí.<br>
&nbsp;
</i><br>
(Ve skladu potravin se rozsvítilo. Skladník naložil chleba na vozík. Dovezl ho k mřížím a předal dozorci.)<br>
&nbsp;
<br>
<i>Červonosa, který hlídal u lávky, probudil padající plž. Mátoživě vstal a nechtěně odstartoval plžovu poslední cestu. Nůžův hlomoz prořízl plže i ranní ticho a zburcoval zbytek Markrabství. Červaví spěšně vstávali; nevítalo je však světlo, ale zašpuntovaná tma.<br>
Červonos strnul. Na mysl mu vytanulo osudové proroctví. Konec světa. Zatmění chleba.<br>
&nbsp;
</i><br>
(Dozorce zamkl mříž. Vozík s chleby drkotal po studených dlaždičkách. Zamířil k celám.)<br>
&nbsp;
<br>
<i>Přišlo to, co prorokoval praotec Červen. Před dobrými sedmi dny jej a jej bratry žijící v Moučné hoře stihlo neštěstí. Jejich moučný život ztrestal pán, nejprve vodou, pak ohněm. Nezměrné strasti přetrpěl jen rod Červavých, který byl obdařen azbestovými kroužky. V nastálém chlebu vyhlásil praotec Červen Markrabství chleba. Potom se na několik dlouhých hodin ztratil. Vrátil se s klíči a vyřkl proroctví:&nbsp;<br>
"Za sedm dní a sedm nocí nastane zatmění chleba. Markrabství bude rozdrceno a jeho obyvatelé s ním. Přežijí jen vyvolení."<br>
Na ta slova se obrátil k nejstaršímu z rodu Červavých. Předal mu klíče a jen jemu prozradil jejich tajemství. Poté skonal.<br>
&nbsp;
</i><br>
(Odemkl celu. Vězeň se převalil na druhý bok. Dozorce znervózněl a mrštil po něm chlebem. Vězeň zvedl hlavu, až když dozorci při zamykání upadly klíče.)<br>
&nbsp;
<br>
<i>Osud seslal na chleba strašný osud. Včera pohřbili nejstaršího Červivoje a dnes po rozednění měl být vykonán obřad předání klíčů. Starý Červenoe byl nejmladší z nejstarších v dějinách chleba.<br>
Ale co teď, když žádné rozednění nenastalo? Když chleba ovládl čurbes? Nevadí! Rituál musí proběhnout.<br>
Červonos se rozhlédl a zjednal pořádek. Popadl dva červíky, kteří do něj ve tmě vrazili, pod krkem a křísl jimi o stěnu. Vrhl se do chumlu červů za lávkou a rozkopal je. Dřepl na Červínu a profackoval Červenína. Roztrhl hnusného starého červa na dva menší, ještě hnusnější a ještě starší. Vtom si všiml, že se ostatní krčí podél zdí a jsou klidní. Obřad mohl začít.<br>
Červataj prokličkoval k Červenoemu a předal mu klíče. Obřad mohl skončit.<br>
Chleba se otřásl v základech. Jeden z kmínů se utrhl a propíchl Červataje. Kus chleba se uvolnil a rozmázl Červenínovu rodinu. Nový otřes. Červaví se řítili vzhůru. Červenoe hmatal po klíčích, které mu vypadly. Nalezl je na nejbližším kmínu. Na ostatních se v agónii svíjely desítky Červavých. Kde je Čereva?!<br>
&nbsp;
</i><br>
(Vězeň chleba rozlomil. Vytáhl z něj nůž a schoval ho pod přikrývku na posteli. Zakousl se do chleba a pomalu žvýkal. Zahleděl se do chleba a rychle plival. Týden starý chléb prožraný červy s odporem odhodil. Vytáhl nůž a zaklepal na dveře cely.)<br>
&nbsp;
<br>
<i>Čerevu našel jako vždy doma. Ležela na stropě a spala. Probudil ji a táhl pryč.<br>
Chleba se mohutně zatřásl. Náhlý tlak je přimáčkl na stěnu. Tmu prorvalo ostré světlo. Místo druhé půlky Markrabství chleba zela nekonečná propast.<br>
Z trůnního sálu zbyly jen trosky.<br>
Zmrzačení červi se zmateně plazili jeden přes druhého. Jediný Červonos zachoval chladnou hlavu. Stál u lávky a naboxoval prchající červy zpátky do sálu.<br>
Učinil tak v pravou chvíli. Za Červonosovými zády se mihlo lesklé ostří a přeťalo lávku. Červonosa povalila plžova zohavená mrtvola. Rovněž ho zavalily díky za záchranu mnoha Červavých životů.<br>
V tom okamžení zmizeli. Zaslechl jen mlaskání a úpění drcených soukmenovců.<br>
Červonos pohlédl na rozbité Markrabství. Ze zavalené chodby se vysoukal Červenoe s Čerevou. Červonos s úctou vzhlížel ke klíčům, které se houpaly Červenoemu na kroužku.<br>
Nový markrabě vysvětlil Červonosovi, že chtějí-li se zachránit, musí vylézt na vrchol světlíku. Odtamtud vždy přicházelo světlo, tam musí být jejich naděje.<br>
Červonos ukázal na místo, kde bývala lávka. Dlouho však neukazoval a vlastním tělem lávku nahradil. Červenoe s Čerevou po něm přeběhli.<br>
Mohutný náraz je náhle povalil. Vyhrabali se ze suti drobečků. Vrátili se k Červonosovi. Zaslechli však už jen řev jeho ozvěny.<br>
Zbytky Markrabství sebou znovu škubly a kolmý světlík se proměnil v šikmou chodbu. Vydali se jí vzhůru.<br>
&nbsp;
</i><br>
(Dozorce se objevil v okénku cely. Vězeň ohlásil konec večeře. Dveře se otevřely. Vězeň vrazil dozorci nůž do krku. Obral ho o klíče a utekl. Dozorce se zhroutil k zemi a plnou vahou zabořil obličej do červavého chleba. Krásná smrt.)<br>
&nbsp;
<br>
<i>Červenoe s Čerevou dorazili na konec světlíku. V cestě jim stála neprodyšná stěna. Nová rána. Uslyšeli, jak se za nimi světlík bortí. Poklesli na mysli i v kolenou. Tu byli vrženi na stěnu. Chytili se držadel a ani nedutali.<br>
Tlaková vlna vystřelila suk z chleba. Ten i s Červenoem a Čerevou prolétl zamřížovaným oknem na svobodu.<br>
&nbsp;
<br>
Červenoe s Čerevou položili základ nového rodu v hnoji na vězeňském dvoře.<br>
A jestli někdo nevykydal, pokládají ho tam dodnes.</i></font></p>
<p style="margin-top: 0; margin-bottom: 0"><font color="#000000">&nbsp;&nbsp;&nbsp;</font></p>
<p style="margin-top: 0; margin-bottom: 0"><font color="#000000">&nbsp;</font></p>
<p style="margin-top: 0; margin-bottom: 0"><font face="Times New Roman" size="3" color="#000000">©
1999 Bouillon/Faquire</font></p>
<hr size="1" color="#000000" noshade>
<hr size="1" color="#000000" noshade>
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

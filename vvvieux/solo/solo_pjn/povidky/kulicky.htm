<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Kuličky</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Kuličky</font> </b> </p>
<p align="left" style="margin-top: 0; margin-bottom: 0"><font color="#33CCFF" size="3">&nbsp;&nbsp;&nbsp;</font> </p>
<p align="left" style="margin-top: 0; margin-bottom: 0"><font color="#33CCFF" size="3"><span style="background-color: #000000">z
cyklu <i>Něco před čtvrtou</i></span></font>
 </p>
<p align="left" style="margin-top: 0; margin-bottom: 0">&nbsp;
 </p>
<p align="left" style="margin-top: 0; margin-bottom: 0">Město bylo podivuhodně
klidné – silnici neokupovaly řady nervózně túrujících aut, jen tu a tam
prosvištěla ulicí čtyřkolá plechovka, po které dvě vteřiny zůstala točící
se ozvěna, než i ta spadla k&nbsp;převalujícím se odpadkům na zemi. Nikdo
nespěchal, těch pár místních kličkovalo mezi stíny, jen turisté hrdě kráčeli
prostředkem chodníku, chráněni kouzlem fotoaparátů. Vylidněná neděle
– jako by ten úbytek zmatku způsobil, že vše bylo náhle jasné a ostré
– místo tisíců hemživých mravenců zůstaly dva autobusy Němců a stovky
mlčenlivých budov. Tváře a cihly – každý detail ostře zachycen v&nbsp;paměti.
A to podivné světlo – jako by někdo přes jasně modrou oblohu korunovanou
rozpřaženými paprsky letního slunce přetáhl oranžové stínítko. Žlutý
vzduch, oranžová zákoutí a uvnitř vidí oči rudě, než se rozkoukají do
tmy. A přitom žádné zalykavé vedro – okny tramvaje tancuje osvěžující
větřík a vyzývá mé vlasy k&nbsp;nebeskému zápasu.&nbsp;
 </p>
<p class="MsoNormal" style="text-indent: 14.2pt; margin-top: 0; margin-bottom: 0">Musel
jsem přivřít oči, protože vítr zvenku přinášel oranžový prach, který
se mi štípavě odrážel o tváře. Štěrbinou jsem ale dál sledoval ten žlutý,
prázdný svět, záblesky svatých budov a bílé košile německých pupkáčů.
Zasněn do kodrcavého klidu tramvaje, opíral jsem se o prosklenou voliéru na
plošině – mé tělo stálo opřené v&nbsp;koutě jako odložený koberec,
ruce jako odpočívající had obtočené kolem chladivých opěrek páchnoucích
nakyslým železem tam, kde z&nbsp;nich někdo strhal stříbřitý lak. Mysl mi
poletovala s&nbsp;holuby nad střechami zčernalými proti slunci, tvářil jsem
se jako kočárek s&nbsp;dítětem – jel jsem zadarmo.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Z&nbsp;pohroužení
mě vytrhlo dítě, které vběhlo do poloprázdné tramvaje – na nohou mělo
boty, které pleskaly jako pantofle na linu. Na vteřinu mě upoutal napěchovaný
papírový pytlík, který ten kluk držel – něco takového jsem už dávno
neviděl, dřív jsem v&nbsp;tomhle nosil domů rohlíky. S&nbsp;tou vzpomínkou
jsem se opět snivě zadíval z&nbsp;okna. Kostel, který jsme právě míjeli,
měl náhle tvar mé oblíbené zmrzliny, kterou už nevyrábějí, místo věže
rohlík čouhající z&nbsp; papírového pytlíku, věřící vycházeli ven s&nbsp;mléčnými
výrobky, jako by to byla ta stará mlékárna u nás na rohu – vítr mě
pohladil sýrovou vůni na nose – hmm...&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Ale
ten kluk mě nenechal klidně snít a odpočívat v&nbsp;tramvaji kódující
morseovkou do kočičí dlažby pozdravy domům okolo.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„Paní,
nevíte, kolik je hodin?“ zeptal se holky, která stála u dveří kus ode mě.
Paní... Určitě je mladší než já, takže žádná paní. Napadlo mě, jak
strašně rychle se mění čas – v&nbsp;první třídě mi osmáci připadali
vážně jako dospělí. A v&nbsp;osmičce byli lidi v&nbsp;mém věku starci...&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„Nevím,“
řekla ona nepřítomně. Kluk se rozhlédl, ale nikdo mu nevěnoval pozornost.
Potom se jeho pátravé oči zadívaly na mě a znovu se v&nbsp;nich vykreslil
naléhavý otazník. Jeho zorničky mlčenlivě vyslaly zdvořilé <i style="mso-bidi-font-style:normal">Pane</i>...</p>
<p class="MsoNormal" style="text-indent: 14.2pt; margin-top: 0; margin-bottom: 0">„Něco
před čtvrtou,“ usmál jsem se a zase ho pustil z&nbsp;hlavy.</p>
<p class="MsoNormal" style="text-indent: 14.2pt; margin-top: 0; margin-bottom: 0">Vtom
ale sebou tramvaj trhla a já po straně zpozoroval zběsilé cuknutí a uslyšel
překvapené „Jé!“. Kluk ležel na zemi, v&nbsp;ruce svíral pytlík, ve&nbsp;kterém
ale zela obrovská díra a všude se najednou kutálely kuličky. Nějaká paní
zasyčela, někdo kluka pokáral a divnej chlap vepředu vyštěkl podrážděnou
nadávku. Rychle jsem se sehnul a sbíral neposlušné kuličky – pomáhala mi
v&nbsp;tom jen ta holka, nikdo jiný – ani ten malej nešika.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„To
jsem tomu dal...“ Kluk se škrábal na hlavě a stál rozkročeně nad námi,
kroutil hlavou a čekal, až my dva pod ním sesbíráme jeho poklady –
vypadali jsme jako blázni, všichni tři – jako bychom k&nbsp;sobě patřili
nebo byli domluvení.</p>
<p class="MsoNormal" style="text-indent: 14.2pt; margin-top: 0; margin-bottom: 0">Ruce
se mi plnily kuličkami – přemýšlel jsem, kdy jsem naposledy takové kuličky
viděl – a že jsem je vlastně nikdy nehrál – a kde je vlastně ten kluk
vzal – nebo ten pytlík, kde vzal moji dávnou vzpomínku?&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Ta
holka hmátla po stejné kuličce jako já – byl jsem ale rychlejší, sebral
ji a její ruka překvapeně ucukla. Podívala se na mě, já na ni – kuličku
jsem podržel dvěma prsty ve vzduchu. Ona rozevřela dlaň a já tam nechal
svoji perlu spadnout. Sledovala pád malé hliněnky a já zatím poněkud zaskočen
pozoroval její oči – mandlově hnědé, doširoka otevřené, velké jako
celý svět a podivuhodně smetanové. Zaskočen a užaslý.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Tramvaj
sebou cukla a já padl na zadek, podvědomě jsem rozmáchl rukama a všechny
kuličky se znovu rozletěly – na poslední chvíli jsem chytil tu dívku,
která padala hlavou napřed, rovnou na má kolena.</p>
<p class="MsoNormal" style="text-indent: 14.2pt; margin-top: 0; margin-bottom: 0">„No
to snad ne!“</p>
<p class="MsoNormal" style="text-indent: 14.2pt; margin-top: 0; margin-bottom: 0">Kymácivě
jsme vstali a dívali se, co se děje – tramvaj se naklonila v&nbsp;zatáčce,
kterou sem do toho hrozného kopce kdysi dávno postavil nějakej chytrák. Všechny
kuličky se odevšad nezadržitelně řítily kolem nás – prokluzovaly mezi
bezmocnými prsty, skákaly po schodech a štěrbinou pode dveřmi před našima
očima mizely v&nbsp;ulici, hliněnky a skleněnky létaly od kol elektrické
nestvůry místo jisker.</p>
<p class="MsoNormal" style="text-indent: 14.2pt; margin-top: 0; margin-bottom: 0">Kluk
stál přimáčknutý nosem na okno a jeho ruce naprázdno lapaly ztracené kuličky,
prsty narážel do skla jako nic nechápající moucha – toužil chytit aspoň
jednu mizernou kuličku. Na stanici vyběhl doprovázen pleskotem papučí a šílenou
rychlostí zmizel vzadu za tramvají.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Díval
jsem se za ním a v&nbsp;duchu se smál. Pak se tramvaj rozjela a já se otočil
na tu dívku. Také se dívala za potřeštěným klukem, na rtech úsměv, oči
jí pobaveně zářily. Stála teď u dveří hned u mě – když jsem se na ni
obrátil, přeskočila pohledem na mě. Vteřina – a oba jsme vyprskli smíchy,
zakymáceli se pod tíhou té neskutečné situace – dokonce se jemně dotkla
obličejem mého ramene a já ucítil vůni jejích vlasů, které mě zašimraly
na bradě – zatáhl jsem ji za rukáv jako za ruční brzdu, aby už ten záchvat
přešel. Otřela si uslzené oči a těžce se ovládajíc řekla:&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„To
bylo úplně scestný!“ a znovu vyprskla. Nešlo víc dodat.</p>
<p class="MsoNormal" style="text-indent: 14.2pt; margin-top: 0; margin-bottom: 0">Odkudsi
z&nbsp;vozu jsem uslyšel známý zvuk – přes celou tramvaj se přímo ke mně
kutálela zapomenutá kulička. Zastavil jsem ji špičkou boty, sehnul se pro
ni a s&nbsp;úsměvem ji podával jí.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Abyste
na to nezapomněla...“&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„Já
už jednu mám.“ Rozevřela dlaň, ve které se perlila kulička ode mě. Přiložil
jsem k její ruce svoji – naše dlaně se dotýkaly, cítil jsem její nachové
teplo – a v&nbsp;důlcích počmáraných čarami osudu dvě tyrkysové hliněnky
– jako semínka, jako začátek něčeho nového.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Náhle
svoji dlaň zavřela a vystoupila, s&nbsp;úsměvem, který už nebyl pobavený.
Stále se na mě dívala – tramvaj odjížděla a já se za ní otáčel –
zase sám ve své voliéře pro kočárky.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

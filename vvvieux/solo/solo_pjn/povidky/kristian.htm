<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Kristian</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Kristian</font></b> </p>
<p align="left" style="margin-top: 0; margin-bottom: 0"><font color="#33CCFF" size="3"><b>&nbsp;&nbsp;</b></font> </p>
<p class="MsoNormal" style="MARGIN-BOTTOM: 0px; MARGIN-TOP: 0px"><font color="#33CCFF" size="3"><span style="background-color: #000000">vzniklo
v rámci semináře Tvůrčí dílna D. J. Novotného (FSV UK), téma záhada</span></font></p>
<p class="MsoNormal" style="MARGIN-BOTTOM: 0px; MARGIN-TOP: 0px">&nbsp;</p>
<p class="MsoNormal" style="MARGIN-BOTTOM: 0px; MARGIN-TOP: 0px"><font size="3">V
temném koutu města, v temném koutu domu Kristian rozevřel dlaň. Velký klíč
rozpálený křečovitým svíráním blýskl ve tmě. Prošel neviditelnou
skulinou ve zdi a skřípavě přejel rzivý mechanismus. Kristiana oslnilo zářivé
bílo vypůjčeného bytu s vypůjčeným klíčem.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Rozevřeným
oknem proudilo dovnitř ostré světlo a klouzalo po krémově bělostných
zdech. Krajkové záclony se nafukovaly a vrhaly kmitavý stín na hladký nábytek.
Jeho emailový nátěr splýval se stěnami i sněhovým kobercem. Na chladivé
posteli pro dva ležel Kristian a hleděl před sebe.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Uprostřed
každé stěny pulzovala zamlžená kresba tonoucí v neprostupné černi,
kterou zastavil až vysoký rám omývaný bílou zdí. Před jeho očima se táhla
louka narozená na jaře, zežloutlá létem a vlhká podzimem. Mrazivé sluneční
paprsky dopadaly na dívku, která vylekaně hleděla z levého portrétu na
Kristiana. Zaklonil hlavu a zmocnila se ho závrať: na stěně za ním se ztrácela
v oblacích žulová věž. Zavřel oči.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Mezi
mraky prosvítalo jarní slunce. Prodralo hustým černým cedníkem pár paprsků
a sklouzlo na louku. Stonky trávy se komíhaly ze strany na stranu podle
rozmaru ranního vánku. Mezi rozčepýřenou kšticí ostrých stébel
vykukovaly drobounké tvářičky lučních květin. Náhle se obloha roztrhla
ve dva černé stíny a uprostřed se rozzářil rozžhavený kotouč slunce. Tráva
poklekla a ze země vykvetly sedmikrásky. Upínaly své krásné oči k slunci.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Z
oslepující záře zazněl tichý zpěv. Z nebe se snášel čistý cinkot
zvonečků, zvonků a zvonů. Celá Loreta vstoupila do hrdla dívky, která se
mlhavě vyloupla z neviditelného bíla. Tančila po louce, vlasy hladila květiny,
které jí ulpívaly na šatech, tráva se rozestupovala a mech se jí hrnul pod
nohy. Její tvář vykouzlila sama krása, sedmikrásně nádherná sedmikráska,
její oči zářily blyštivou modří, jediný pohled vtáhl všechno do toho
klidného moře, zblízka to ale byly hluboké studánky, do kterých vše se závratí
padalo jako kvítek k zemi, oči, které člověka zavedou do jiného, modrého
světa plného hřejivé krásy. A když byla tak blízko, že se do ní celý
ponořil, jemně ho vzala za ruku.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Kristian
se vytrhl ze spánku a rychle pohlédl na obraz. Tráva stála nehnutě a louka
osamoceně tak, jak jim přikázal jejich malíř. Kristian si oddychl.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Pak
si uvědomil dlaň, kterou svíral v ruce. Pocítil nahotu. Jeho černé šaty
se ztratily a přikrývku nahradilo nahé tělo cizí dívky. Kristianovi se
rozbušilo srdce a pokusil se vyprostit z dívčina objetí, ale ona se k němu
ještě více přimknula. Vnímal její ňadra a tepající srdce, jemné ruce a
horký klín na svém boku. Dívka se ve spánku otočila a měsíc za oknem jí
osvítil tvář.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Kristian
s trhnutím pohlédl na obraz dívky. V černém rámu zelo prázdné bílo. Přeletěl
pohledem obraz před sebou, a i ten byl prázdný. Zaslechl tiché ševelení a
kolem sebe uviděl místo koberce vlhkou louku. Tráva se jako moře valila k
jeho posteli. Uvědomil si dívčin pohled, ale než na ni pohlédl, pocítil
divné chvění. Zdvihl oči a rychle je zase zavřel. Z nesmírné výšky se
na něj řítila kamenná věž.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">&nbsp;&nbsp;
</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Probudilo
ho cvaknutí želízek. Otevřel oči. Na stropě spatřil odlesky modrých
kotoučů přicházejících oknem z pošmourného rána. Podvědomě se otřásl
zimou, ale pak si uvědomil, že má na sobě svůj oblek.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Přinutili
ho vstát a odváděli ho. Kristian se naposledy otočil. Ve stěně zela díra
po skobě; obraz věže ležel rozlomený na posteli malbou dolů. Zamlžená tvář
na vedlejším obraze se za vteřinu rozplynula a zůstala po ní bílá prázdnota.
Kristiana polilo horko. Vedle postele ležela nahá mrtvá dívka.</font></p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

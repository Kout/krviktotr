<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Balalajka</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Balalajka</font></b> </p>
<p align="left" style="margin-top: 0; margin-bottom: 0"><font color="#33CCFF" size="3"><b>&nbsp;&nbsp;</b></font> </p>
<p class="MsoNormal" style="margin-top: 0; margin-bottom: 0"><font color="#33CCFF" size="3"><span style="background-color: #000000">vzniklo
v rámci semináře Tvůrčí dílna D. J. Novotného (FSV UK), téma bajka;
inspirace textem Krvik Totr</span></font></p>
<p class="MsoNormal" style="margin-top: 0; margin-bottom: 0">&nbsp;</p>
<p class="MsoNormal" style="text-indent: 0; margin-top: 0; margin-bottom: 0"><font size="3">Ospalou
vesnicí prolétala líně Moucha. Na návsi konečně objevila vhodnou přistávací
plochu a usedla na rozpálený amplión. Okamžitě vystřelila pryč - ne kvůli
horku, ale kvůli zapraskání, které se z ampliónu ozvalo.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Ky
ky ry ký!“ odkašlal si Kohout, předseda Národního výboru, a celá ves se
tím rámusem probrala z poledního poklimbávání.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Pozor,
pozor! Hlášení místního rozhlasu. Dnes v patnáct hodin navštíví blízký
Klušin vzácná osobnost až z Moskvy, první kosmonautka Lajka. Nejprve jí ukážeme
stav našeho hospodářství - veškerý dobytek si proto uklidí ten svůj chlív
- a poté s ní pobesedujeme v kravíně. Opakuji: akce je povinná pro všechny!
Konec hlášení.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Moucha
usedla na zadek starýmu Volovi.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Pro
pána Lenina!“ vykvokla Slepice. „Přijede tak brzy; to ani nestačím dětem
vyrobit mávátka!“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„A
mně tím pádem padá schůze v JZD,“ zabučel mrzoutsky Vůl a odehnal
ocasem Mouchu. „Zatracená kosmonautka!“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Ty
Vole!“ obořily se na něj největší Krávy z vesnice. „Jak můžeš
takhle uvažovat? Uvědomuješ si, že návštěva Lajky je pro nás největší
poctou?“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Vůl
už natahoval moldánky, ale vtom se ozval Holub.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Vůl
má pravdu. Já se na Lajku vyseru.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Letíš
odsuď!“ zadupala výhružně panímáma Prasnice. „Takovej záškodník,
klidně by pošpinil naši dobrou pověst.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Holub
je kontrarevolucionář a disident,“ shrnuly incident Krávy.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Já
už se na Lajku tak těším,“ ozvala se z rybníka Žába a mlsně se oblízla
kolem celé hlavy. „Třeba nás vezme tam nahoru,“ řekla a s mlasknutím
sejmula Mouchu.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Bééé,
to by se mi líbilo,“ vykouklo z okna jesliček Jehně.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„A
teď už dost řečí a do práce,“ rozehnal spolek zvířat i klubko přihlížejících
Zmijí Kohout, který přicházel s rudým krepákem v podkřídlí.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">&nbsp;</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Už
jede!“ zaťukal Datel nervózně zobákem do stromu a přeplněná náves vzrušeně
zašuměla.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Zpoza
zatáčky vyjela psí bouda a přiřítila se k čekajícím zástupům.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Vítejte
v blízkém Klušinu, drahá soudružko Lajko!“ zvolala zvířátka v pionýrských
krojích.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Smrdí
to tu domovinou,“ začmuchala Lajka, když se vymotala z transparentu hlásajícího
„Kdo neštěká, není komunista“.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Hnůj
jen pro vás,“ vysvětlil Kohout a dodal sůl.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Dojemné
setkání ještě podtrhla Kobylka s balalajkou a Pěnkava, která na počest
hosta zapěla píseň „Kupředu levá zadní“.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">&nbsp;</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Zvědavost
přivedla takřka všechny obyvatele vesnice do kravína, kde měli být zasvěceni
do tajů kosmonautiky. Když vstoupila Lajka doprovázena Kohoutem, rozpoutal se
bouřlivý potlesk. Po předpisové minutě jej Kohout ukončil a zahájil
besedu nejžhavější otázkou.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Lajko,
jaká byla vaše cesta do vesmíru?“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Stálo
to za hovno.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Znala
jste Jurije Gagarina?“ zajímal se místní bezdomovec Vořech.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Znala.
Celé roky mě cvičil v raportu.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Je
těžké stát se kosmonautem?“ pípla Sojka.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Proč
se ptáte?“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Chtěli
bychom taky!“ vydechl celý kravín.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Proč
ne?“ řekla lhostejně Lajka. „Bajkonur není daleko.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Vyběhla
ven a zamířila k východu.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">&nbsp;</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Stačilo
pár měsíců a Lajka dovedla znavená zvířata z blízkého Klušinu k
Bajkonuru. Stanuli na břehu omývaném vysokými vlnami a oddechovali.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Ale...“
trkla si Koza, „tohle přece není Bajkonur. Vždyť je to Bajkal!“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Vystuduje
hnojárnu a myslí si, že spolkla všechnu moudrost,“ zchladil ji Kohout.
„A přitom jí ještě teče mlíko po Koze.“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Chytrému
napověz, hloupého trkni!“ rozzlobila se Koza a strčila Kohouta do vody. V
tu ránu se strhla mela a každý do každého řezal o sto šest. Za chvíli
byli ve při i vepři a všechno se to ocitlo v jezeře.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„No
jo, ale my neumíme plavat!“ zděsila se zvířata. „Žádáme podporu odborů!
Chceme plavecké kruhy! Zpátky do Klušinu!“</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">„Kdo
chce kam, ať si tam pomůže sám!“ zavrčela k vzdalující se zvěři Lajka
a plavala ke břehu. Když se otřepala a rozhlédla po Bajkalu, byla už
hladina zvěroprázdná.</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">&nbsp;</font></p>
<p class="MsoNormal" style="text-indent: 14,2pt; margin-top: 0; margin-bottom: 0"><font size="3">Poučení
z krizového vývoje bajky:</font></p>
<p style="text-indent: 14,2pt; margin-top: 0; margin-bottom: 0"><span style="font-family: Times New Roman; mso-fareast-font-family: Times New Roman; mso-ansi-language: CS; mso-fareast-language: CS; mso-bidi-language: AR-SA"><font size="3">Nezačínejte
si nic s ruskými psy. Ještě do toho vlítnete.</font></span>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

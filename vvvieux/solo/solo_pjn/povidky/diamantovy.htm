<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Diamantový déšť</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Diamantový
déšť</font></b> </p>
<p align="left" style="margin-top: 0; margin-bottom: 0">&nbsp; </p>
<p class="bodytext2" style="text-indent: 0; margin-left: 0cm; margin-right: 0cm; margin-top: 0; margin-bottom: 0" align="left"><span style="font-family:&quot;Times New Roman&quot;">Uklouzl,
ale neupadl – zmateně máchajícíma rukama opsal svištivý oblouk, na
poslední chvíli však jistý pád překonal – nohy mu sklouzly jinam, kde ucítil
čvachtavou půdu, zabořil se a mohl se opět narovnat.&nbsp;&nbsp;</span></p>
<p class="bodytext2" style="text-indent: 14.2pt; margin-left: 0cm; margin-right: 0cm; margin-top: 0; margin-bottom: 0" align="left"><span style="font-family:&quot;Times New Roman&quot;">–
Nepřijde. V&nbsp;tomhle prostě nepřijde.&nbsp;&nbsp;&nbsp;</span></p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Cestou
ho zastihl déšť – mrholivě na něj padaly kusy zadýchané mlhy, bundu mu
pokrývaly zmrzlé kapky, ve kterých se věčně ukrýval okamžik jejich bouřlivého
zrodu, chladného pádu a beznadějného ulpění. Kdyby si na něj ukázal
poslední paprsek slunce, rozzářil by jej a do širokého okolí by
probleskoval zprávu, že se tudy šine. Teď na sklonku zimy na něj ale zíral
jen studený čumák mrtvého, ledově bledého kotouče bez tváře.&nbsp;&nbsp;&nbsp;&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">V&nbsp;chrastivém
brnění zmrzlého deště ve vlasech klouzal po staré polní cestě, na poli dávno
neobdělávaném – cesta to byla kdysi, teď už jen strouha náhlých dešťů,
výmol za výmolem, většinu roku plná kalných jezírek a slepých ramen stěhovavých
potůčků – málokterá stopa nepatřila jemu – jiní byli většinou
bloudivci, tudy to nikam nevedlo. Jeho – a její cesta.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Co děláš, dneska?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Nevím – co bych dělala?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Nechceš –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Co?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Sejít se? Třeba...
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Můžu ve čtyři.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Můžeš? Vážně můžeš?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Kde?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
U posedu, na starym poli, pamatuješ?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Hm.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–<b style="mso-bidi-font-weight:
normal"> </b>Tak tam?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Klouzalo
to strašně. V&nbsp;africkém vedru v&nbsp;nebi poprchávala tropická sprška,
dole na zemi se z&nbsp;ní v&nbsp;minus čtyřech stupních stal ledový krunýř.
Každou chvíli upadl – nebylo kam uhnout, nikde žádný sníh, na který by
jako na našlehaný vypečený bílek došlápl a zachránil se ve vanilkovém ráji
před chladivou zbraní ledových zrcadel – mohl jen pospíchat vpřed, pokoušet
se neztratit rovnováhu, chvíli klouzat, chvíli padat, trpělivě, s&nbsp;hlemýždím
zápalem se sunout vpřed. Stromy tu vůbec nebyly, drny, které by ho normálně
zbrzdily, působily jako skokanský můstek nebo překážky na běžecké trati
– zakopl, padal.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
V&nbsp;tomhle ani nevystrčí nos ven – proč by tam chodila? Je hnusně, táhnu
se tam zbytečně – ještě se někde zabiju – nikdo mě nenajde...
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Stejně
šel dál, k&nbsp;rozviklanému posedu na zrušeném poli, kde se poprvé
setkali. Ona se ztratila – on ji našel – protože tohle bylo jeho tajné místo
– odtud byl vidět celý kraj, plazil se mu u nohou<span style="mso-spacerun: yes">&nbsp;
</span>jako poslušný had a on mu přikazoval – jako král seděl na trůně
a nikdo si k&nbsp;němu netroufal.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Byla
krásná – celá ztracená – drobná a schovaná do potrhané košile utkané
z&nbsp;různobarevných bavlněných šňůr, nemožná hrubá košile, které všude
zíraly vyhřezlé, roztřepené nitě. Líbila se mu – neupravená a
rozcuchaná – velké vyplašené oči, které se víc bály světa než jeho,
cizího – a tíživý strach ztracené duše. Ukázal jí cestu – kus ji
nesl přes bahnité pole – cítil její teplo.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Ty jsi odtud?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Skoro.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Možná – ještě se uvidíme?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Snad.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Zase
upadl a hlavou napřed sjel pár metrů zpátky, dokud ho nezarazily zmrzlé
hroudy v&nbsp;zatáčce. Nic mu nebylo, ale znavený namáhavou – a zbytečnou
– cestou zůstal nehnutě ležet. Přímo před jeho očima vyrážel ze země
hnivý plevel, který udolal a nesčetnými propletenými kruhy obmotával klas
šedivého obilí, jednoho z&nbsp;mála, které tu ještě náhodně rozesety přežily.
Nízký a nemocný plevel se snaživě kroutil a přizpůsoboval větru, dešti
či sněhu – plazil se pod bílou přikrývkou, krčil mezi přívaly vody,
skrýval se před sluncem ve vlastním stínu – klas ječmene se staře a ponuře,
ale hrdě vzpřímen tyčil, připraven na smrt přetnutím, vůlí kteréhokoli
živlu. Příroda si ale vyvolila klas za vítěze nerovného souboje – plevel
rozkladně mlčel, stonek ječmene drnčivě ševelil ve větru. Celý klas podpírala
berla zmrzlé rosy, skluzavka s&nbsp;ještě patrnými bobulkami posledních
kapiček teplejšího jitra.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Cvrnkl
do stonku – diamantový prut se zlomil. Chtěl si ho vzít a ochutnat znovu
chuť louky okořeněnou zimním spánkem – perlivý šlahoun se ale rozpadl a
malý kousíček v&nbsp;ruce rychle tál. Vztekle rozšlápl celý drn a rychle
vyklouzal až na kopec.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Kousek
od něj už stál posed. Rozhlížel se po okolních polích, ožebračených přicházející
zimou – nikde ji neviděl, žádný blázen se nikam netáhl.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Nepřijde – prostě nepřijde.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Věděl
to.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Sedl
si na polozarostlý hraniční kvádr se znakem bývalého, dávno zapomenutého
majitele pozemku. Dloubal do ledovky nožíkem a posílal po cestě dolů kamínky
– některým šeptal svá přání, pak ho to přešlo. Schoulil se a opřel
si bradu o kolena ve vymrzlých džínách. Přemýšlel – o ní a pak o všem,
myšlenky se mu rozbíhaly miliony rozcestníků v&nbsp;puklé krustičce ledu
pod ním.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Dala
se do něj zima – vstal a přeskákal po rozbahněném, dosud ne zcela zamrzlém
zpustlém poli k&nbsp;posedu. Nahoře mezi kulatinami bylo větší teplo a mohl
vidět dál – a mohl vidět ji – kdyby šla. Mohl víc doufat.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Skoro
až nešikovně pospíchal po chatrném žebříku, po příčkách rovněž natřených
klouzavou barvou z&nbsp;nebes, aby co nejdříve prozkoumal okolí – před očima
mu tančila snivá touha tmavého bodu dole pod kopcem, marně se plahočícího
vzhůru – seskočil by, rychle doběhl k&nbsp;ní, pomohl –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">V&nbsp;první
chvíli si vůbec nevšiml, že tam je – schoulená v&nbsp;tmavém koutě,
hlava jí padala v&nbsp;rytmu pravidelného oddechování. Lekl se, ale pak celý
zrudl pýchou, že přišla. Přidřepl si k&nbsp;ní a s&nbsp;hlavou v&nbsp;dlaních
se na ni díval – cítil každý centimetr, který je dělil.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Probudila
se a usmála – v&nbsp;bezmračné prázdnotě na sobě viseli všeříkajícíma
očima plnýma otazníků, v&nbsp;jistotě plné nejistoty, v&nbsp;křehké
slupce štěstí a touhy, pod tíhou nemožnosti, nevíry a nedůvěry –&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Vzala
ho za ruku – tak jako by brala do ruky osmé kotě – věcně a nezaujatě, přirozeně
a jako povinnost přijímanou s&nbsp;naučeným klidem. Stisk jejích dlaní byl
ale jiný – hebký – a nový – jiný. Nedůvěra a jistota –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Jak se máš?
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Nemožnost
a štěstí –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Mám se.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Nevíra
a touha –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
To je dobře...
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Všeříkající
oči plné otazníků –
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
A co...
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Polekaně
zmlkl – její oči náhle pohasly. Sklopila hlavu, pustila jeho ruku (v tu chvíli
to něžné klubíčko propletených prstů zmrzlo na kámen odcizením),
upravila si pramínek vlasů a vstala.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Přišel jsi pozdě.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Odcházela
– sestupovala po žebříku, pomalu a nekonečně, příčku za příčkou,
zatímco on dál klečel a hltal pominulý blyštivý obrys její tváře, zarytý
mu do paměti, tváře tak blízko té jeho – když se vzpamatoval a vyskočil,
aby přitáhl zpátky ji skutečnou, brodila se už k&nbsp;cestě.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">–
Počkej! Nevěděl jsem, že tu už jsi...
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Neotočila
se a odcházela. Přízrak roztřepených nitek a vyděšených očí, rozfoukaných
vlasů a pohublých prstů se mu rozplýval. Opíral se o zábradlí a sledoval
ji, dokud úplně nezmizela.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Na
pole padalo předčasné šero – nad drny se vařila špinavá mlha – z&nbsp;neviditelné
brány podzemí vyjekl mrazivý vichr a uspával na věčnost vše nepřipravené.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">Na
tváři ucítil první letošní vločku.
</p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;&nbsp;
</p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Odcházející topení</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Odcházející
topení</font> </b> </p>
<p align="left" style="margin-top: 0; margin-bottom: 0"><font color="#33CCFF" size="3">&nbsp;&nbsp;&nbsp;&nbsp;</font> </p>
<p align="left" style="text-indent: 0; margin-top: 0; margin-bottom: 0">Topení bez ustání vrčelo.
Vztekle syklo a napřímilo svůj prehistorický hřbet. Žebra útočně vystřelovala
do hustě podmračené atmosféry přetopeného pokoje. Lokty jsem se opíral o
stůl, hlavu v&nbsp;dlaních. Prsty mi na hodiny usnuly nad spánky, kudy se tisíckrát
proplétaly její – ukazováček křehký jako čokoládová poleva, co zbyla
v&nbsp;zmrzlinovém kornoutu odloženém v&nbsp;půli ledna – malíček skoro
neviditelný skoro neexistující skoro nedotýkající se ale vždy poslední
nesměle rozplétá zcuchaný pramínek vlasů – prostředníček jako hladivá
jistota zapomenuté cesty – palec tlačící na zvonek našeho světa tak překotně,
že ohlušuje i krev bušící ve spáncích – a prsteníček, poslední prst
plný buclaté touhy po prstenu, touhy vypršelé jako obloha roku 83. </p>
<p class="MsoNormal" style="text-indent: 14.2pt; margin-top: 0; margin-bottom: 0">Mé
prsty znehybněly na její toulavé stezce. Po hodinách mlčení a hodinách
bez hnutí jsem ucítil své vlasy zkroucené vlhkostí potu do kučeravých
kudrlin. Po ukazováčku mi stékala tisící kapka – oddělila se od svědivých
vlasů, zašimrala okolo nehtu a tempem odsouzence dospěla ke křižovatce, kde
se setkala se slanou slzou utíkající po práci z přivřených zalitých očí.
</p>
<p class="MsoNormal" style="text-indent: 14.2pt; margin-top: 0; margin-bottom: 0">Počítal
jsem, kdo zvítězí – slzy nebo pot? Horko začalo ovládat mé tělo, přebíjelo
smutek – oči mi pomalu schnuly, po prohraném boji zůstaly krvavě rudé a
prázdné.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Topení
křičelo, že za chvíli vybuchne a zaplaví nás lávou rudou jako dračí oči
– anebo konečně usne, navěky. Skomíravé drkotání žhavých žeber vhánělo
do pokoje nepřiměřené teplo. Teploměr ukazoval 33 stupňů – nás však
zalil chlad zavaleného hrobu. Hodiny jsem se pokoušel říct <i style="mso-bidi-font-style:normal">to</i>,
nahlas, ale nemohl jsem. Slova tak těžce poskládaná do věty rozvracející <i style="mso-bidi-font-style:
normal">vše </i>se cestou z&nbsp;mozku k&nbsp;jazyku rozkutálela, ze smyslu
zbyla hromádka pokroucených čárek.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„Já
–“ a pak její ostré „Ty? –“ a nic víc, pořád dokolečka.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Ztratil
jsem schopnost mluvit, potom i myslet – seděl jsem tu bez duše, ohnuté
zpocené tělo, které ze všeho nejvíc touží zeslabit topení. Co si ona
myslela? Topení – nebo rozchod?&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Když
jsme tu začali bydlet, nové topení šumělo jako rajská ukolébavka. Usínal
jsem a okolo mě se vlnilo moře s&nbsp;úplňkem pouliční lampy. Náš koráb
nevrávoral, ale kajutu ložnice naplňovala snivá modlitba tisíců šeptavých
škeblí. Pili jsme každý večer rum s&nbsp;plachetnicí.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">S&nbsp;námi
zestárlo i to pitomé topení. Teď nás mučí svou agónií. Chillonský vězeň
našeho vztahu – tísnivá smyčka plná zoufalého boje se smrtí na smeťáku.
Chce být s&nbsp;námi, ne skomírat v&nbsp;nějaké rozklížené maringotce
plné vlasů mastných tak jako ty mé teď. Ale my nechceme být spolu. Topení
se bojí, cítí to napětí – nechce se odloučit od žádného z&nbsp;nás.
Komu je soud přiklepne – tátovi? Mámě?!</p>
<p class="MsoNormal" style="text-indent: 14.2pt; margin-top: 0; margin-bottom: 0">Zasmál
jsem se a položil ruce na stůl. Ona se vytrhla a její oči na mě vykřikly
bolestí. Rychle jsem sklopil hlavu a soustředil se na studené špagety s&nbsp;poloutopeným
kolečkem párku. Koráb mizející pod hladinou, nemilosrdně ledová smrt. Viděl
jsem její oči. Její strašné oči! Ze všeho nejvíc jsem miloval její oči,
které se dovedly tak chvějivě zadívat. Ale teď se mstí jako voják v&nbsp;první
linii, který tuší přicházející konec. Toužil jsem vidět v&nbsp;nich
zase jitro. Byla pořád noc.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">Její
ruka přelétla neviditelným pohybem stůl a dotkla se mých tváří.&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0">„Ty
jsi vůbec nebrečel!“ vykřikla málem a znovu se rozplakala, schoulená za
vodopádem vlasů do klubíčka v&nbsp;dlani.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Brečel!
Strašně moc jsem brečel!“</p>
<p class="MsoNormal" style="text-indent: 14.2pt; margin-top: 0; margin-bottom: 0">„Tak
mi to řekni! Musíš mi TO říct!“ Dívala se tak prosebně.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Já
–“ A slova se mi ztratila.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Ty?“
A oči jí potemněly.</p>
<p class="MsoNormal" style="text-indent: 14.2pt; margin-top: 0; margin-bottom: 0">Schoval
jsem se do špagetového moře. Vidličkou jsem zčeřil lepkavé vlny a zachránil
na poslední chvíli trosečníky z&nbsp;párku. Párkrát jsem zakroužil a
vznesl k&nbsp;ústům další sousto, jako by velryba vyprskla ze slané fontány
pozdrav nebi. Polkl jsem a zvedl se mi žaludek. Nadechl jsem se –</p>
<p class="MsoNormal" style="text-indent: 14.2pt; margin-top: 0; margin-bottom: 0">„Chce
to kečup.“ Vstal jsem a rychle zmizel v&nbsp;úlevném mraze panelové
chodby.</p>
<p class="MsoNormal" style="text-indent: 14.2pt; margin-top: 0; margin-bottom: 0">Konec.
S&nbsp;topením je ámen. Výtah ještě funguje. Ještě to neví.</p>
<p class="MsoNormal" style="text-indent: 14.2pt; margin-top: 0; margin-bottom: 0">Svezl
mě do přízemí, do křišťálového očistce tam venku. Běžel jsem do
obchodu jako blázen, jako bych chtěl být co nejdřív zpátky. Popadl jsem
lahvičku kečupu a šel k&nbsp;pokladně. Pak jsem se zastavil a pohlédl na svůj
úlovek.</p>
<p class="MsoNormal" style="text-indent: 14.2pt; margin-top: 0; margin-bottom: 0">Ne,
ten ne. Ten koupit nemůžu – musím šetřit na plyn – aby si na nás topení
mohlo vyskakovat.</p>
<p class="MsoNormal" style="text-indent: 14.2pt; margin-top: 0; margin-bottom: 0">Na
<i style="mso-bidi-font-style:
normal">nás</i>?!</p>
<p class="MsoNormal" style="text-indent: 14.2pt; margin-top: 0; margin-bottom: 0">Z&nbsp;očistce
k&nbsp;nebi. Výtah mě vyrazil v&nbsp;předpeklí. Zouval jsem se snad tisíc
let – srovnával svoje i její boty. Už jsem tam musel vejít. Ještě jsem
opřel hlavu o chladivou zeď. – <i style="mso-bidi-font-style:normal">Mám tě
strašně moc rád.</i> – Přitiskl jsem se ke zdi uchem. – <i style="mso-bidi-font-style:normal">Strašně
moc.</i> – Kdesi uvnitř jsem zaslechl chrčení rozpálených polámaných žeber.
– <i style="mso-bidi-font-style:normal">Jenže...</i> – Stiskl jsem kliku.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Já
–“ Prudce na mě pohlédla.</p>
<p class="MsoNormal" style="text-indent: 14.2pt; margin-top: 0; margin-bottom: 0">„Ty
– ty jsi zase koupil špatnej kečup...!“</p>
<p class="MsoNormal" style="text-indent: 14.2pt; margin-top: 0; margin-bottom: 0">V&nbsp;topení
to trhlo. Teď musí vybuchnout!&nbsp;
</p>
<p class="MsoNormal" style="text-indent: 14.2pt; margin-top: 0; margin-bottom: 0"><span style="font-size:12.0pt;mso-bidi-font-size:10.0pt;font-family:&quot;Times New Roman&quot;;
mso-fareast-font-family:&quot;Times New Roman&quot;;mso-ansi-language:CS;mso-fareast-language:
CS;mso-bidi-language:AR-SA">Zmlklo a odešlo.</span></p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

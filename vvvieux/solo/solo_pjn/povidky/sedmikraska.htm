<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Sedmikráska</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p class="MsoNormal" style="margin-top: 0; margin-bottom: 0"><b><span style="mso-bidi-font-size: 10.0pt"><font size="5">Sedmikráska</font></span></b></p>
<p class="MsoNormal" style="margin-top: 0; margin-bottom: 0">&nbsp;</p>
<p class="MsoNormal" style="margin-top: 0; margin-bottom: 0"><font color="#33CCFF" size="3"><span style="background-color: #000000">vzniklo
v rámci semináře Tvůrčího psaní Alexandry Berkové (SGJŠ), téma les</span></font></p>
<p class="MsoNormal" style="margin-top: 0; margin-bottom: 0"><span style="font-size:16.0pt;mso-bidi-font-size:10.0pt">&nbsp;</span></p>
<p class="MsoNormal" style="margin-top: 0; margin-bottom: 0"><font size="5"><span style="mso-bidi-font-size: 10.0pt">I.</span></font></p>
<p class="MsoNormal" style="margin-top: 0; margin-bottom: 0">&nbsp;</p>
<p class="MsoNormal" style="margin-top: 0; margin-bottom: 0">Utekl jsem do lesa.
Do ticha. Opustil jsem továrny a špínu z komínů. Auta a mrtvé na chodníku.
Lidi - lidi, lidi. Kamenné domy. Srdce tam bijí jako zvony na kostelní věži,
mrtvě, chladně... utekl jsem, protože jsem se dusil.</p>
<p class="MsoNormal" style="text-indent: 14.2pt; margin-top: 0; margin-bottom: 0">Vůně
- ta lepkavá vůně lesa... Tvrdá kůra stromů - smůla - ševelecí listy -
veverky vřískají, když se perou o muchomůrky - ptáci - na vrcholku
borovice si hrají se slunečními paprsky.</p>
<p class="MsoNormal" style="text-indent: 14.2pt; margin-top: 0; margin-bottom: 0">Rozpálená
dlažba velkoměsta - a tady mech. Zul jsem si boty - jehličí lechtá mezi
prsty. Sedl jsem si na žulový balvan vedle cesty. Sám - jen ticho mě
obklopovalo a život, který miluji - pokojně kvetoucí pampelišky, poskakující
zajíci - stromy se tiše kývají ze strany na stranu, vítr dovádí s jejich
kmeny a veverky se tomu smějí. Božský klid - než dorazí dřevorubci z města.
Inženýři a turisti a revizoři.</p>
<p class="MsoNormal" style="text-indent: 14.2pt; margin-top: 0; margin-bottom: 0">Jedna
veverka po mně hodila šiškou. Slunce se schovalo na okamžik za bílý mráček
- a zase vykouklo, zamávalo mráčku - šťastnou cestu. Obloha je modrá -
jako její oči - kdyby je měla modré.</p>
<p class="MsoNormal" style="text-indent: 14.2pt; margin-top: 0; margin-bottom: 0">Vykoukl
na mě hřib - sedl jsem si k němu a špital si s ním. Ten klobouk jsem mu záviděl.</p>
<p class="MsoNormal" style="text-indent: 14.2pt; margin-top: 0; margin-bottom: 0">Šel
jsem dál - do hloubi lesa. Boty šly svojí cestou někam jinam. Náhle se přede
mnou otevřela paseka - sluníčko na ni vysílalo žhavé paprsky, které se
mazlily s kopretinami. Stoupl jsem si na pařez - zamručel a zapraskal. Vítr
se proplétal trávou, hledal pravdu a zběsile převracel každý kamínek,
jestli tam není. Vystoupil jsem zpoza stromů - chladivé stíny se rozplynuly
a mé tváře rozpálil žár letního dne - i když už bylo září.</p>
<p class="MsoNormal" style="text-indent: 14.2pt; margin-top: 0; margin-bottom: 0">Nechal
jsem se unést - vlál jsem ve větru s kopretinami. Zpíval jsem a smál se - měl
jsem zavřené oči a kolem sebe barevné květiny - barevné obrázky - barevné
pocity - veselo v duši.</p>
<p class="MsoNormal" style="text-indent: 14.2pt; margin-top: 0; margin-bottom: 0">Zmítal
jsem se v sedmikráskách.</p>
<p class="MsoNormal" style="text-indent: 14.2pt; margin-top: 0; margin-bottom: 0">A
pak jsem našel ji. Ležela v trávě - dívala se na mě a smála se. Ve
vlasech dvě sedmikrásky. Zářivé oči - zelené a šedé a hnědé - měnily
se podle barvy květiny, na kterou pohlédla - kterou pohladila.</p>
<p class="MsoNormal" style="text-indent: 14.2pt; margin-top: 0; margin-bottom: 0">Lehl
jsem si k ní - drželi jsme se za ruce a smáli se. Bleděmodré šaty - neměla
boty - někde ťapaly za těmi mými. Dívali jsme se na louku. Květiny po nás
vysílaly šťastné pohledy.</p>
<p class="MsoNormal" style="text-indent: 14.2pt; margin-top: 0; margin-bottom: 0">Zahřmělo.
Vítr se zalekl. Černý mrak zakryl slunce - těžké dešťové kapky ohýbaly
moje sedmikrásky.</p>
<p class="MsoNormal" style="text-indent: 14.2pt; margin-top: 0; margin-bottom: 0">Schoulila
se mi do náruče.</p>
<p class="MsoNormal" style="text-indent: 14.2pt; margin-top: 0; margin-bottom: 0">&nbsp;</p>
<p class="MsoNormal" style="text-indent: 14.2pt; margin-top: 0; margin-bottom: 0">&nbsp;&nbsp;</p>
<p class="MsoNormal" style="margin-top: 0; margin-bottom: 0"><font size="5"><span style="mso-bidi-font-size: 10.0pt">II.</span></font></p>
<p class="MsoNormal" style="margin-top: 0; margin-bottom: 0">&nbsp;</p>
<p class="MsoNormal" style="margin-top: 0; margin-bottom: 0">Mohutný rachot
hromu mě vytrhl ze spánku. Stará sova houkala na nějaké větvi nade mnou -
myslela si, že ji teď v noci nikdo neposlouchá, žalostně si stěžovala na
samotu. Šedivá pírka měla promáčená těžkými dešťovými kapkami. Náhle
ji přehlušil vřískot nějakého tajemného nočního tvora a praskot
rozpolceného stromu. Vykoukl jsem ze svého úkrytu - vykotlaného dubu - a podíval
se nahoru. Zpoza mraků vyklouzl měsíc - sova přimhouřila smutné oči.
Rychle jsem se schoval zpátky - přikryl jsem svoji Sedmikrásku - i ve spánku
se usmívala. Spal jsem dál.</p>
<p class="MsoNormal" style="text-indent: 14.2pt; margin-top: 0; margin-bottom: 0">Ráno
se nám dralo dovnitř sluníčko. Nebe bylo čisté, po bouřce ani stopy.
Sedmikráska se někam vytratila. Procházel jsem se po louce. Nasbíral jsem jí
plnou hrst borůvek. Lehl jsem si do mechu.</p>
<p class="MsoNormal" style="text-indent: 14.2pt; margin-top: 0; margin-bottom: 0">Někde
v dálce jsem ji zaslechl. Zaposlouchal jsem se do té jemné zvonkohry - nechal
jsem se ukolébat - usnul jsem. V uších mi zněla hudba, kterou na harfě
vybrnkával její hlas.</p>
<p class="MsoNormal" style="text-indent: 14.2pt; margin-top: 0; margin-bottom: 0">Probudil
mě paprsek, co pronikl listy kapradí na mé mechové lůžko.</p>
<p class="MsoNormal" style="text-indent: 14.2pt; margin-top: 0; margin-bottom: 0">Borůvky
se mi rozkutálely - tančily s posledními kapkami rosy na pampeliškách.</p>
<p class="MsoNormal" style="text-indent: 14.2pt; margin-top: 0; margin-bottom: 0">Podíval
jsem se kolem sebe - konečně jsem ji spatřil. Stála nedaleko mezi stromy. Na
louce jsem jí nasbíral pár sedmikrásek. Zamával jsem na ni - neviděla mě
- nedívala se na mě. Usmívala se na někoho jiného. Jako bych zkameněl.
Jako bych umřel. Nechtěl jsem vidět, jak se objímají. Klesl jsem do trávy.
S posledními kapkami rosy na pampeliškách tančily teď moje slzy. Borůvky
odpočívaly opodál.</p>
<p class="MsoNormal" style="text-indent: 14.2pt; margin-top: 0; margin-bottom: 0">Za
nějakou chvíli jsem vstal. Brouzdal jsem se v potůčku. Viděl jsem ho, jak
odchází mezi stromy. Na mýtině stála Sedmikráska.</p>
<p class="MsoNormal" style="text-indent: 14.2pt; margin-top: 0; margin-bottom: 0">&quot;Mám
ho tak ráda...&quot; Dívala se na něj, jak mizí za šípkovým keřem. Oči
plné štěstí, zasněný úsměv. Z ruky jí vypadly moje květiny.</p>
<p class="MsoNormal" style="text-indent: 14,2pt; margin-top: 0; margin-bottom: 0">&nbsp;</p>
<p class="MsoNormal" style="text-indent: 14,2pt; margin-top: 0; margin-bottom: 0">&nbsp;</p>
<p class="Import1" style="text-indent: 0; margin-top: 0; margin-bottom: 0"><span style="mso-bidi-font-size: 10.0pt"><font size="5">III.</font></span></p>
<p class="Import0" style="text-indent: 0; margin-top: 0; margin-bottom: 0">&nbsp;</p>
<p class="Import2" style="text-align: justify; text-indent: 0; margin-top: 0; margin-bottom: 0">Když
vycházela ze dveří, spatřila rozzářené bílé a žluté květy na trávníku,
rozzářené lidi, kteří ji s úsměvem míjeli, rozzářené domy. Některá
okna byla otevřená dokořán, bílé záclony z nich vlály ven, jiná byla
zavřená a ostrými záblesky do nebe opětovala zájem sluníčka.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Byla
nadšená tou změnou, příchodem jara, na které se tak dlouho těšila.
Odstoupila od dveří, aby nepřekážela vycházejícím lidem. Opřela se o příjemně
chladivou zeď budovy a pozorovala okolí. Někteří lidé, co vycházeli ze
dveří, si prudce zakrývali oči rukou.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Mohli
bychom jít někam do přírody, když je tak krásně, pomyslela si. Milovala přírodu,
ticho v lese, stromy, cesty pokryté jehličím, milovala, když na ni mezi
stromy dopadaly sluneční paprsky, milovala barvy, kterými byla příroda
vymalována - byla tak šťastná, když chodila bosá po mechové podestýlce,
ve vlasech nosila sedmikrásky, byla dítětem lesa, květinovým dítětem, všechny
květiny ji milovaly, protože jejich krásu zachytila na sobě - její šaty
jako by byly utkány z květin na louce, zdobily je velké kopretiny, všechny
sedmikrásky se za ní obracely, když kolem nich prošla, a když se k nim skláněla,
aby je pohladila, pohlédly jí do očí a viděly se v nich - připadaly si tak
krásné. Byly tak šťastné, když se na ně usmívala.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Ze
dveří konečně vyšel i on. Zaslepilo ho slunce - couvl před ním do stínu,
ale pak spatřil ji a vyrazil k ní. Něžně se na něj usmála; odlepila se od
zdi a jedním krůčkem mu vyšla vstříc. Potom se otočila, a když ji míjel,
přidala se k němu - vzali se za ruce a odcházeli pryč.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Bylo
jí s ním tak dobře, konečně můžou být sami, už měla plné zuby všech
těch problémů a povinností, co na ni dnes spadly - a hlavně Petr, on snad
nechápe, že o něj nestojí, pořád se k ní cpe.</p>
<p class="Import3" style="text-indent: 14,2pt; margin-top: 0; margin-bottom: 0">&quot;Kam
půjdeme?&quot;</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Přeslechla
jeho otázku, zatmělo se jí před očima - proti ní šel Petr. Snad ji nevidí,
má sklopenou hlavu, snad je proboha nevidí, nestojí o další problémy, další
vyčítavé pohledy, vypadá zamyšleně, nač asi myslí, pořád říká, že
myslí jen na ni, ach jo, kéž by je nespatřil, zase bude smutný, vždycky ji
to zničí, ale ona proti tomu nemůže nic dělat, je jí to líto, že on trpí,
ale ona ho nemůže milovat, nechce opustit jeho -- zase ji to napadlo - co by
bylo, kdyby se s ním rozešla, určitě by byla šťastná - protože ho má ráda,
věří jeho lásce a ví o té své, ví, co k němu cítí - ale ne, takhle
nesmí přemýšlet, ona miluje jeho, ach bože, ale on... - kdyby to bylo celé
jinak, kdyby dokázala...</p>
<p class="Import3" style="text-indent: 14,2pt; margin-top: 0; margin-bottom: 0">&quot;Pavlíno,
vnímáš mě?&quot;</p>
<p class="Import2" style="text-indent: 14,2pt; margin-top: 0; margin-bottom: 0">Právě
je míjel. Nepodíval se na ni. Nedokázal to. Ona si ho vůbec nevšimla.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">Ušel
sotva pár kroků - nedokázal zadržet slzy, těžce se mu dýchalo, bušilo mu
srdce - proč tak buší, proč nepřestane, proč? Svět se mu rozmazal před očima,
vše ztratilo svoji barvu, svůj tvar, svůj smysl. Opřel se o zeď - tam, kde
předtím stála ona.</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">&nbsp;</p>
<p class="Import2" style="text-align: justify; text-indent: 14,2pt; margin-top: 0; margin-bottom: 0">&nbsp;</p>
<p class="MsoNormal" style="mso-layout-grid-align: none; text-autospace: none; margin-top: 0; margin-bottom: 0"><font size="5">IV.</font></p>
<p class="MsoNormal" style="mso-layout-grid-align: none; text-autospace: none; margin-top: 0; margin-bottom: 0">&nbsp;</p>
<p class="MsoNormal" style="mso-layout-grid-align: none; text-autospace: none; margin-top: 0; margin-bottom: 0">Jen
na chvilku jsem se zastavil v tom lese. Nade mnou přeletěl pták a já se za ním
ohlédl - koruny stromů šuměly v mírném poryvu letního větru. Přede mnou
mizela v mlází cesta vyšlapaná tisíci putováními lesních zvířat. Celý
den jsem ji sledoval, boty plné jehličí. Ukázal jsem kamsi vpřed holí, o
kterou jsem se opíral, a vyšel dál.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Za
necelou hodinku jsem vyšel ven z lesa a spatřil vysokou horu, která čněla
do nedohlédnutelných výšin mezi popelavě šedými mraky. Zezadu mě pálilo
slunce a vrhalo dopředu můj dlouhý stín, vysoký teď jako ta hora.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Zašlou
polní cestu lemovaly sedmikrásky a klaněly se chvíli mně chvíli hoře.
Nechal jsem se jimi vést.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Cesta
vedla kolem průzračného jezera, u kterého jsem si odpočinul. Slunce -</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Snad
ve snu - země zaduněla a zatřásla se, hora začala praskat a z jejích útrob
se vyvalily proudy vnitřností - ohnivě zbarvené lávy -- vše jsem pozoroval
na vodní hladině, na kterou se ten výjev odrážel - mezi plameny jsem někdy
zahlédl své nohy, jež jsem měl stále ponořeny ve vodě - nemohl jsem se
pohnout, ale nemyslel jsem na nebezpečí.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Láva
se blížila a já teď zřetelně viděl, že to jsou pluky malých vojáčků,
nahých a zapálených - mávali šavličkami a bodali do vzduchu kolem sebe,
který splaskával a padal na ně jako modrostříbrný popel -</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Ještě
blíž jsem viděl, že šavle se proměnily v květiny, kterými mávali, tančili
a zpívali, ale rozsévali smrt životu na úpatí - staly se z nich pluky
sedmikrásek toužících po zničení světa, jenž se smrskl na horu a jezero
pod ním.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Konečně
jsem vyskočil a otočil se - vstříc mi běžely tisíce a tisíce sedmikrásek,
které mě viděsily, místo abych se potěšil jejich krásou.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Moji
nohu pustil vodní živel a já udělal krok vpřed právě ve chvíli, kdy ke
mně dorazily sedmikrásky se smrtí v náruči.</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Ale
sotva se mě dotkly, roztříštily se jedna po druhé na milióny střípků -
celá ta armáda se složila jako rozbité sklenky od vína - vítr se opřel do
bleděmodrých úlomků skla a kraj se zaplnil skřípáním a cinkáním -</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Něco
mě nutilo udělat krok - sotva jsem do té spouště vešel, rozřezalo mi to
nohu, aniž bych co cítil. Až druhý krok zabolel a já vykřikl -</p>
<p class="MsoNormal" style="mso-layout-grid-align: none; text-autospace: none; text-indent: 14,2pt; margin-top: 0; margin-bottom: 0">Ale
neprobudil jsem se.</p>
<p class="MsoNormal" style="text-indent: 14,2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>

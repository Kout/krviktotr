<html>

<head>
<meta charset="utf-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Oči</title>
<base target="_self">
</head>

<body bgcolor="#33CCFF" text="#000000" link="#000000" vlink="#000000" alink="#000000">

<p align="left" style="margin-top: 0; margin-bottom: 0"><b><font color="#000000" size="5">Oči</font></b> </p>
<p align="left" style="margin-top: 0; margin-bottom: 0"><font color="#33CCFF" size="3">&nbsp;</font> </p>
<p class="MsoBodyText" style="MARGIN-BOTTOM: 0px; MARGIN-TOP: 0px"><font color="#33CCFF" size="3"><span style="background-color: #000000">vzniklo
v rámci semináře Tvůrčího psaní Daniely Fischerové (Literární akademie)</span></font></p>
<p class="MsoBodyText" style="MARGIN-BOTTOM: 0px; MARGIN-TOP: 0px">&nbsp;</p>
<p class="MsoBodyText" style="MARGIN-BOTTOM: 0px; MARGIN-TOP: 0px"><font size="3">Jednoho
dne v&nbsp;čase sklizně pospíchali muži z&nbsp;vesnice jako každé ráno na
pole. Za cesmínovým hájem minuli na prašné cestě poutníka, starce s&nbsp;omlácenou
holí, s&nbsp;kápí přehozenou přes hlavu. Muži si ho takřka nevšimli,
protože někteří hleděli dojíst chléb od snídaně a jiní se radili o práci,
která je ten den čekala. Nejmladšího z&nbsp;nich, sotva šestnáctiletého
chlapce, však na okamžik zaslepily odlesky toho jediného, co bylo na starci
vzácné, stříbra prokvetlého do jeho vousu, a několikrát se za ním otočil.
Než zahnuli za kopec, uviděl, že se stařec zastavil na pokraji cesmínového
háje.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">V&nbsp;poledne
jej tam potkaly ženy spěchající za svými muži na poli s&nbsp;obědem. Seděl
opřen zády o cesmínu a na jejich veselé pozdravy sotva znatelně pokývnul
hlavou. Nic neřekl, sevřená ústa, tvrdé oči. Ženy na dlouhou dobu zmlkly.
Mlčely i cestou zpět, jakmile před sebou uviděly cesmínový háj. Kolem
starce prošly se sklopenýma očima a co nejrychleji. Jen nejmladší z&nbsp;nich,
sotva šestnáctiletá dívka, se podívala k&nbsp;místu, kde seděl. Stařec měl
hlavu i sepnuté ruce opřeny o hůl a spal.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Pod
stmívajícím se nebem hnali domů muži z&nbsp;pole. Šli mnohem pomaleji než
ráno, unaveni po těžké práci. Nemluvili a v&nbsp;duchu počítali, kdy
budou doma. Když vstoupili do cesmínového háje, mladý hoch vykřikl a ukázal
na starce. Stále tu seděl, ani se nepohnul. Jeden z&nbsp;mužů opustil cestu
a došel k&nbsp;cesmíně, pod kterou byl stařec. Muž jím zatřásl. „Je vám
něco?“ Stařec se vytrhl ze zamyšlení, pohlédl na něj a zavrtěl pomalu
hlavou. Muž spatřil vrásčitou tvář pokrytou zlatavým prachem, popraskané
rty skryté v&nbsp;stříbrném plnovousu a oči – oči smaragdově zelené,
ve kterých se odrážel vycházející Měsíc a okolo něj pableskovaly další
hvězdy. Muž v&nbsp;těch očích okamžik tonul, než se vytrhl a spustil ruku
z&nbsp;jeho ramena. „Máte hlad?“ zeptal se, mnohem nejistěji, než jak u něj
bylo zvykem. Stařec dál hleděl vzhůru, skrze něj, Měsíc v&nbsp;jeho očích
zářil víc a víc. Někdo z&nbsp;mužů na cestě zakašlal a jejich druh se k&nbsp;nim
vrátil, aby společně pokračovali do vesnice. Starci však nechal u nohou
krajíc chleba.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Ráno
ho muži spěchající na pole našli znovu, na stejném místě. Muž, který
večer ke starci přistoupil, znovu opustil cestu a vešel mezi cesmíny. Stařec
si jeho příchodu vůbec nevšiml, hleděl k&nbsp;nebi. Slunce dávno šplhalo
vzhůru, muž ale ve starcových očích spatřil totéž co včera – Měsíc.
Zvětšoval se, vyhnal skoro všechny hvězdy, které se v&nbsp;očích večer
odrážely. Před starcem ležel netčený krajíc chleba. Muž nic neřekl,
položil před něj nepotřebnou dřevěnou misku, naplnil ji vodou a ustoupil.
Muži zamlkle vykročili k&nbsp;poli.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">V&nbsp;poledne
kráčely kolem ženy s&nbsp;obědem. Některé pokradmo pohlédly mezi stromy.
Stařec stál, opřen o hůl. Ženy si oddechly, snad půjde dál. Dokonce jej
pozdravily, bez odezvy. Cestou zpátky si vesele zpívaly písně. Potom jedna
po druhé umlkla. V&nbsp;cesmínovém háji zahlédly znovu starce. Neodešel, zůstal
stát na místě, opřen o silný kmen cesmíny. Zrak upínal k&nbsp;nebi. Muži
jej tak večer nalezli také.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">A
ráno znovu. Stařec stál bez hnutí, ruce svíraly strom, oči hleděly k&nbsp;nebi.
Tentýž muž k&nbsp;němu přistoupil, vzal misku, ze které přes noc neubyla
ani kapka, a zalil jí starcovu cesmínu. Misku naplnil čerstvou vodou. Když
vstal, pohlédl znovu do starcovy tváře. Byla, jako by nebyla, jen oči v&nbsp;ní
zářily. Muž poděšeně ucouvl – Měsíc ve starcových očích vypadal na
okamžik jako tvář. Rychle s&nbsp;ostatními odešel.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Den
za dnem plynul, ale stařec tam stále stál, opřen o svoji cesmínu, jako by
chtěl se stromem splynout. Každé ráno z&nbsp;cesty sestoupil muž, vylil
misku s&nbsp;vodou na cesmínu a zase ji naplnil. A každé ráno pohlédl
starci do očí, které se upínaly k&nbsp;nebi. Měsíc v&nbsp;nich se opravdu
proměnil ve tvář, v&nbsp;dětskou tvář. Muž rozeznával víc a víc rysů
té tváře.</font></p>
<p class="MsoNormal" style="MARGIN-BOTTOM: 0px; MARGIN-TOP: 0px; TEXT-INDENT: 14.2pt"><font size="3">Po
sedmi dnech nalezli muži starce ležet mrtvého pod cesmínou. Pořád se jí
dotýkal prsty a i ve smrti hleděl k&nbsp;nebi, v&nbsp;očích cizí tvář. Muž
naposledy vylil dřevěnou misku plnou vody a zatlačil starci víčka.</font></p>
<p class="MsoBodyTextIndent" style="LINE-HEIGHT: normal; MARGIN-BOTTOM: 0px; MARGIN-TOP: 0px"><font size="3">V&nbsp;daleké
zemi se v&nbsp;tu chvíli narodilo ovčákově ženě dítě.</font></p>
<p class="MsoNormal" style="text-indent: 14.2pt; margin-top: 0; margin-bottom: 0" align="left">&nbsp;
&nbsp;&nbsp; </p>
<hr noshade color="#FFFFFF" size="1">
<hr noshade color="#FFFFFF" size="1">
<p class="MsoNormal" style="margin-top: 0; margin-bottom: 0" align="center"><font size="2">©
2006 Krvik Totr Limity.</font></p>

</body>

</html>
